<!DOCTYPE html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1.0">
<title> RGVEDA 9 </title>
    <style>
    body   { background-color: #FFFFFF; font-family: Arial Unicode Ms, Arial Unicode Ms Standard }
    .large { font-size: 18px; }
    .red   { color: #FF0000; }
    .blue  { color: #0000FF; }
    td     { font-family: 'Arial Unicode MS', 'Arial Unicode MS Standard', 'Gentium', 'Gandhari Unicode', 'Lucida Grande', 'CyberBit', 'Bitstream CyberBase', 'Bitstream CyberCJK', 'Code2000', 'Courier New', 'Doulos SIL', 'Fixedsys Excelsio', 'Free Monospaced', 'Free Serif', 'Everson Mono Unicode', 'Arial', 'CN-Arial', 'CN-Times'; }
    hr     { width: 50%; height: 1px; margin-left: 0; margin-right: auto; }
    </style>
</head>
<body><BR><BR>

RGVEDA 9<BR>
<BR>
<BR>
% EXCERPTS FROM README:<BR>
<BR>
% The edition used was that of Aufrecht, 1877. Apparently the edition was <BR>
% compiled by H.S. Ananthanarayana and W. P. Lehman. <BR>
% It is a "research-only" text. <BR>
% Reputedly, it was verified against Grassmann, 1876-77.<BR>
<BR>
<BR>
THE MODIFIED VERSE NUMBERING:<BR>
<BR>
two digits for Mandala.<BR>
three digits for Sukta.<BR>
two digits for verse.<BR>
one digit for line.<BR>
{two digits for varga}<BR>
<BR>
e.g.: 01.001.01.1{01}<BR>
<BR>
<BR>


<hr>
<br>
THIS <a href="http://gretil.sub.uni-goettingen.de/gretil.htm" target="_blank">GRETIL</a> TEXT FILE IS FOR REFERENCE PURPOSES ONLY!<br>
COPYRIGHT AND TERMS OF USAGE AS FOR SOURCE FILE.<br>
<br>
Text converted to Unicode (UTF-8).<br>
(This file is to be used with a UTF-8 font and your browser's VIEW configuration<br>
set to UTF-8.)
<br>
<br>
<table style="width: 50%">
<tr><td>description:</td><td style="text-align: center">multibyte sequence:</td></tr>
<tr><td>long a</td><td style="text-align: center">  ā   </td></tr>
<tr><td>long A</td><td style="text-align: center">  Ā   </td></tr>
<tr><td>long i</td><td style="text-align: center">  ī   </td></tr>
<tr><td>long I</td><td style="text-align: center">  Ī   </td></tr>
<tr><td>long u</td><td style="text-align: center">  ū   </td></tr>
<tr><td>long U</td><td style="text-align: center">  Ū   </td></tr>
<tr><td>vocalic r</td><td style="text-align: center">  ṛ  </td></tr>
<tr><td>vocalic R</td><td style="text-align: center">  Ṛ  </td></tr>
<tr><td>long vocalic r</td><td style="text-align: center">  ṝ  </td></tr>
<tr><td>vocalic l</td><td style="text-align: center">  ḷ  </td></tr>
<tr><td>vocalic L</td><td style="text-align: center">  Ḷ  </td></tr>
<tr><td>long vocalic l</td><td style="text-align: center">  ḹ  </td></tr>
<tr><td>velar n</td><td style="text-align: center">  ṅ  </td></tr>
<tr><td>velar N</td><td style="text-align: center">  Ṅ  </td></tr>
<tr><td>palatal n</td><td style="text-align: center">  ñ   </td></tr>
<tr><td>palatal N</td><td style="text-align: center">  Ñ   </td></tr>
<tr><td>retroflex t</td><td style="text-align: center">  ṭ  </td></tr>
<tr><td>retroflex T</td><td style="text-align: center">  Ṭ  </td></tr>
<tr><td>retroflex d</td><td style="text-align: center">  ḍ  </td></tr>
<tr><td>retroflex D</td><td style="text-align: center">  Ḍ  </td></tr>
<tr><td>retroflex n</td><td style="text-align: center">  ṇ  </td></tr>
<tr><td>retroflex N</td><td style="text-align: center">  Ṇ  </td></tr>
<tr><td>palatal s</td><td style="text-align: center">  ś   </td></tr>
<tr><td>palatal S</td><td style="text-align: center">  Ś   </td></tr>
<tr><td>retroflex s</td><td style="text-align: center">  ṣ  </td></tr>
<tr><td>retroflex S</td><td style="text-align: center">  Ṣ  </td></tr>
<tr><td>anusvara</td><td style="text-align: center">  ṃ  </td></tr>
<tr><td>visarga</td><td style="text-align: center">  ḥ  </td></tr>
<tr><td>long e</td><td style="text-align: center">  ē   </td></tr>
<tr><td>long o</td><td style="text-align: center">  ō   </td></tr>
<tr><td>l underbar</td><td style="text-align: center">  ḻ  </td></tr>
<tr><td>r underbar</td><td style="text-align: center">  ṟ  </td></tr>
<tr><td>n underbar</td><td style="text-align: center">  ṉ  </td></tr>
<tr><td>k underbar</td><td style="text-align: center">  ḵ  </td></tr>
<tr><td>t underbar</td><td style="text-align: center">  ṯ  </td></tr>
</table>
<br>
<p>
Unless indicated otherwise, accents have been dropped in order <br>
to facilitate word search.<br>
<br>
For a comprehensive list of GRETIL encodings and formats see:<br>
http://gretil.sub.uni-goettingen.de/gretil/gretdiac.pdf<br>
and<br>
http://gretil.sub.uni-goettingen.de/gretil/gretdias.pdf<br>
<br>
For further information see:<br>
http://gretil.sub.uni-goettingen.de/gretil.htm</p>
<br>
<hr>
<BR>
<BR>
<BR>


<BR>
RV_09.001.01.1{16}  svādiṣṭhayā madiṣṭhayā pavasva soma dhārayā<BR>
RV_09.001.01.2{16}  indrāya pātave sutaḥ<BR>
RV_09.001.02.1{16}  rakṣohā viśvacarṣanirabhi yonimayohatam<BR>
RV_09.001.02.2{16}  druṇā sadhasthamāsadat<BR>
RV_09.001.03.1{16}  varivodhātamo bhava maṃhiṣṭho vṛtrahantamaḥ<BR>
RV_09.001.03.2{16}  parṣi rādhomaghonām<BR>
RV_09.001.04.1{16}  abhyarṣa mahānāṃ devānāṃ vītimandhasā<BR>
RV_09.001.04.2{16}  abhi vājamuta śravaḥ<BR>
RV_09.001.05.1{16}  tvāmachā carāmasi tadidarthaṃ dive-dive<BR>
RV_09.001.05.2{16}  indo tve na āśasaḥ<BR>
RV_09.001.06.1{17}  punāti te parisrutaṃ somaṃ sūryasya duhitā<BR>
RV_09.001.06.2{17}  vāreṇa śaśvatā tanā<BR>
RV_09.001.07.1{17}  tamīmaṇvīḥ samarya ā gṛbhṇanti yoṣaṇo daśa<BR>
RV_09.001.07.2{17}  svasāraḥ pārye divi<BR>
RV_09.001.08.1{17}  tamīṃ hinvantyagruvo dhamanti bākuraṃ dṛtim<BR>
RV_09.001.08.2{17}  tridhātu vāraṇaṃ madhu<BR>
RV_09.001.09.1{17}  abhīmamaghnyā uta śrīṇanti dhenavaḥ śiśum<BR>
RV_09.001.09.2{17}  somamindrāya pātave<BR>
RV_09.001.10.1{17}  asyedindro madeṣvā viśvā vṛtrāṇi jighnate<BR>
RV_09.001.10.2{17}  śūro maghā ca maṃhate<BR>
<BR>
RV_09.002.01.1{18}  pavasva devavīrati pavitraṃ soma raṃhyā<BR>
RV_09.002.01.2{18}  indramindo vṛṣā viśa<BR>
RV_09.002.02.1{18}  ā vacyasva mahi psaro vṛṣendo dyumnavattamaḥ<BR>
RV_09.002.02.2{18}  ā yoniṃ dharṇasiḥ sadaḥ<BR>
RV_09.002.03.1{18}  adhukṣata priyaṃ madhu dhārā sutasya vedhasaḥ<BR>
RV_09.002.03.2{18}  apo vasiṣṭa sukratuḥ<BR>
RV_09.002.04.1{18}  mahāntaṃ tvā mahīranvāpo arṣanti sindhavaḥ<BR>
RV_09.002.04.2{18}  yad gobhirvāsayiṣyase<BR>
RV_09.002.05.1{18}  samudro apsu māmṛje viṣṭambho dharuṇo divaḥ<BR>
RV_09.002.05.2{18}  somaḥ pavitre asmayuḥ<BR>
RV_09.002.06.1{19}  acikradad vṛṣā harirmahān mitro na darśataḥ<BR>
RV_09.002.06.2{19}  saṃ sūryeṇa rocate<BR>
RV_09.002.07.1{19}  girasta inda ojasā marmṛjyante apasyuvaḥ<BR>
RV_09.002.07.2{19}  yābhirmadāya śumbhase<BR>
RV_09.002.08.1{19}  taṃ tvā madāya ghṛṣvaya u lokakṛtnumīmahe<BR>
RV_09.002.08.2{19}  tava praśastayo mahīḥ<BR>
RV_09.002.09.1{19}  asmabhyamindavindrayurmadhvaḥ pavasva dhārayā<BR>
RV_09.002.09.2{19}  parjanyo vṛṣṭimāniva<BR>
RV_09.002.10.1{19}  goṣā indo nṛṣā asyaśvasā vājasā uta<BR>
RV_09.002.10.2{19}  ātmā yajñasya pūrvyaḥ<BR>
<BR>
RV_09.003.01.1{20}  eṣa devo amartyaḥ parṇavīriva dīyati<BR>
RV_09.003.01.2{20}  abhi droṇānyāsadam<BR>
RV_09.003.02.1{20}  eṣa devo vipā kṛto 'ti hvarāṃsi dhāvati<BR>
RV_09.003.02.2{20}  pavamāno adābhyaḥ<BR>
RV_09.003.03.1{20}  eṣa devo vipanyubhiḥ pavamāna ṛtāyubhiḥ<BR>
RV_09.003.03.2{20}  harirvājāya mṛjyate<BR>
RV_09.003.04.1{20}  eṣa viśvāni vāryā śūro yanniva satvabhiḥ<BR>
RV_09.003.04.2{20}  pavamānaḥsiṣāsati<BR>
RV_09.003.05.1{20}  eṣa devo ratharyati pavamāno daśasyati<BR>
RV_09.003.05.2{20}  āviṣ kṛṇoti vagvanum<BR>
RV_09.003.06.1{21}  eṣa viprairabhiṣṭuto 'po devo vi gāhate<BR>
RV_09.003.06.2{21}  dadhad ratnānidāśuṣe<BR>
RV_09.003.07.1{21}  eṣa divaṃ vi dhāvati tiro rajāṃsi dhārayā<BR>
RV_09.003.07.2{21}  pavamānaḥkanikradat<BR>
RV_09.003.08.1{21}  eṣa divaṃ vyāsarat tiro rajāṇsyaspṛtaḥ<BR>
RV_09.003.08.2{21}  pavamānaḥ svadhvaraḥ<BR>
RV_09.003.09.1{21}  eṣa pratnena janmanā devo devebhyaḥ sutaḥ<BR>
RV_09.003.09.2{21}  hariḥ pavitrearṣati<BR>
RV_09.003.10.1{21}  eṣa u sya puruvrato jajñāno janayanniṣaḥ<BR>
RV_09.003.10.2{21}  dhārayā pavate sutaḥ<BR>
<BR>
RV_09.004.01.1{22}  sanā ca soma jeṣi ca pavamāna mahi śravaḥ<BR>
RV_09.004.01.2{22}  athā no vasyasas kṛdhi<BR>
RV_09.004.02.1{22}  sanā jyotiḥ sanā svarviśvā ca soma saubhagā<BR>
RV_09.004.02.2{22}  athā ...<BR>
RV_09.004.03.1{22}  sanā dakṣamuta kratumapa soma mṛdho jahi<BR>
RV_09.004.03.2{22}  athā ...<BR>
RV_09.004.04.1{22}  pavītāraḥ punītana somamindrāya pātave<BR>
RV_09.004.04.2{22}  athā ...<BR>
RV_09.004.05.1{22}  tvaṃ sūrye na ā bhaja tava kratvā tavotibhiḥ<BR>
RV_09.004.05.2{22}  athā ...<BR>
RV_09.004.06.1{23}  tava kratvā tavotibhirjyok paśyema sūryam<BR>
RV_09.004.06.2{23}  athā ...<BR>
RV_09.004.07.1{23}  abhyarṣa svāyudha soma dvibarhasaṃ rayim<BR>
RV_09.004.07.2{23}  athā ...<BR>
RV_09.004.08.1{23}  abhyarṣānapacyuto rayiṃ samatsu sāsahiḥ<BR>
RV_09.004.08.2{23}  athā ...<BR>
RV_09.004.09.1{23}  tvāṃ yajñairavīvṛdhan pavamāna vidharmaṇi<BR>
RV_09.004.09.2{23}  athā ...<BR>
RV_09.004.10.1{23}  rayiṃ naścitramaśvinamindo viśvāyamā bhara<BR>
RV_09.004.10.2{23}  athā .. .<BR>
<BR>
RV_09.005.01.1{24}  samiddho viśvatas patiḥ pavamāno vi rājati<BR>
RV_09.005.01.2{24}  prīṇan vṛṣā kanikradat<BR>
RV_09.005.02.1{24}  tanūnapāt pavamānaḥ śṛṅge śiśāno arṣati<BR>
RV_09.005.02.2{24}  antarikṣeṇa rārajat<BR>
RV_09.005.03.1{24}  īḷenyaḥ pavamāno rayirvi rājati dyumān<BR>
RV_09.005.03.2{24}  madhordhārābhirojasā<BR>
RV_09.005.04.1{24}  barhiḥ prācīnamojasā pavamāna stṛṇan hariḥ<BR>
RV_09.005.04.2{24}  deveṣu deva īyate<BR>
RV_09.005.05.1{24}  udātairjihate bṛhad dvāro devīrhiraṇyayīḥ<BR>
RV_09.005.05.2{24}  pavamānena suṣṭutāḥ<BR>
RV_09.005.06.1{25}  suśilpe bṛhatī mahī pavamāno vṛṣaṇyati<BR>
RV_09.005.06.2{25}  naktoṣāsā nadarśate<BR>
RV_09.005.07.1{25}  ubhā devā nṛcakṣasā hotārā daivyā huve<BR>
RV_09.005.07.2{25}  pavamāna indrovṛṣā<BR>
RV_09.005.08.1{25}  bhāratī pavamānasya sarasvatīḷā mahī<BR>
RV_09.005.08.2{25}  imaṃ no yajñamā gaman tisro devīḥ supeśasaḥ<BR>
RV_09.005.09.1{25}  tvaṣṭāramagrajāṃ gopāṃ puroyāvānamā huve<BR>
RV_09.005.09.2{25}  indurindro vṛṣā hariḥ pavamānaḥ prajāpatiḥ<BR>
RV_09.005.10.1{25}  vanaspatiṃ pavamāna madhvā samaṅgdhi dhārayā<BR>
RV_09.005.10.2{25}  sahasravalśaṃ haritaṃ bhrājamānaṃ hiraṇyayam<BR>
RV_09.005.11.1{25}  viśve devāḥ svāhākṛtiṃ pavamānasyā gata<BR>
RV_09.005.11.2{25}  vāyurbṛhaspatiḥ sūryo 'gnirindraḥ sajoṣasaḥ<BR>
<BR>
RV_09.006.01.1{26}  mandrayā soma dhārayā vṛṣā pavasva devayuḥ<BR>
RV_09.006.01.2{26}  avyo vāreṣvasmayuḥ<BR>
RV_09.006.02.1{26}  abhi tyaṃ madyaṃ madamindavindra iti kṣara<BR>
RV_09.006.02.2{26}  abhi vājinoarvataḥ<BR>
RV_09.006.03.1{26}  abhi tyaṃ pūrvyaṃ madaṃ suvāno arṣa pavitra ā<BR>
RV_09.006.03.2{26}  abhi vājamuta śravaḥ<BR>
RV_09.006.04.1{26}  anu drapsāsa indava āpo na pravatāsaran<BR>
RV_09.006.04.2{26}  punānā indramāśata<BR>
RV_09.006.05.1{26}  yamatyamiva vājinaṃ mṛjanti yoṣaṇo daśa<BR>
RV_09.006.05.2{26}  vane krīḷantamatyavim<BR>
RV_09.006.06.1{27}  taṃ gobhirvṛṣaṇaṃ rasaṃ madāya devavītaye<BR>
RV_09.006.06.2{27}  sutaṃ bharāya saṃ sṛja<BR>
RV_09.006.07.1{27}  devo devāya dhārayendrāya pavate sutaḥ<BR>
RV_09.006.07.2{27}  payo yadasya pīpayat<BR>
RV_09.006.08.1{27}  ātmā yajñasya raṃhyā suṣvāṇaḥ pavate sutaḥ<BR>
RV_09.006.08.2{27}  pratnaṃni pāti kāvyam<BR>
RV_09.006.09.1{27}  evā punāna indrayurmadaṃ madiṣṭha vītaye<BR>
RV_09.006.09.2{27}  guhā cid dadhiṣe giraḥ#<BR>
<BR>
RV_09.007.01.1  asṛgram indavaḥ pathā dharmann ṛtasya suśriyaḥ <BR>
RV_09.007.01.2  vidānā asya yojanam <BR>
RV_09.007.02.1  pra dhārā madhvo agriyo mahīr apo vi gāhate <BR>
RV_09.007.02.2  havir haviṣṣu vandyaḥ <BR>
RV_09.007.03.1  pra yujo vāco agriyo vṛṣāva cakradad vane <BR>
RV_09.007.03.2  sadmābhi satyo adhvaraḥ <BR>
RV_09.007.04.1  pari yat kāvyā kavir nṛmṇā vasāno arṣati <BR>
RV_09.007.04.2  svar vājī siṣāsati <BR>
RV_09.007.05.1  pavamāno abhi spṛdho viśo rājeva sīdati <BR>
RV_09.007.05.2  yad īm ṛṇvanti vedhasaḥ <BR>
RV_09.007.06.1  avyo vāre pari priyo harir vaneṣu sīdati <BR>
RV_09.007.06.2  rebho vanuṣyate matī <BR>
RV_09.007.07.1  sa vāyum indram aśvinā sākam madena gachati <BR>
RV_09.007.07.2  raṇā yo asya dharmabhiḥ <BR>
RV_09.007.08.1  ā mitrāvaruṇā bhagam madhvaḥ pavanta ūrmayaḥ <BR>
RV_09.007.08.2  vidānā asya śakmabhiḥ <BR>
RV_09.007.09.1  asmabhyaṃ rodasī rayim madhvo vājasya sātaye <BR>
RV_09.007.09.2  śravo vasūni saṃ jitam <BR>
<BR>
RV_09.008.01.1  ete somā abhi priyam indrasya kāmam akṣaran <BR>
RV_09.008.01.2  vardhanto asya vīryam <BR>
RV_09.008.02.1  punānāsaś camūṣado gachanto vāyum aśvinā <BR>
RV_09.008.02.2  te no dhāntu suvīryam <BR>
RV_09.008.03.1  indrasya soma rādhase punāno hārdi codaya <BR>
RV_09.008.03.2  ṛtasya yonim āsadam <BR>
RV_09.008.04.1  mṛjanti tvā daśa kṣipo hinvanti sapta dhītayaḥ <BR>
RV_09.008.04.2  anu viprā amādiṣuḥ <BR>
RV_09.008.05.1  devebhyas tvā madāya kaṃ sṛjānam ati meṣyaḥ <BR>
RV_09.008.05.2  saṃ gobhir vāsayāmasi <BR>
RV_09.008.06.1  punānaḥ kalaśeṣv ā vastrāṇy aruṣo hariḥ <BR>
RV_09.008.06.2  pari gavyāny avyata <BR>
RV_09.008.07.1  maghona ā pavasva no jahi viśvā apa dviṣaḥ <BR>
RV_09.008.07.2  indo sakhāyam ā viśa <BR>
RV_09.008.08.1  vṛṣṭiṃ divaḥ pari srava dyumnam pṛthivyā adhi <BR>
RV_09.008.08.2  saho naḥ soma pṛtsu dhāḥ <BR>
RV_09.008.09.1  nṛcakṣasaṃ tvā vayam indrapītaṃ svarvidam <BR>
RV_09.008.09.2  bhakṣīmahi prajām iṣam <BR>
<BR>
RV_09.009.01.1  pari priyā divaḥ kavir vayāṃsi naptyïr hitaḥ <BR>
RV_09.009.01.2  suvāno yāti kavikratuḥ <BR>
RV_09.009.02.1  pra-pra kṣayāya panyase janāya juṣṭo adruhe <BR>
RV_09.009.02.2  vīty arṣa caniṣṭhayā <BR>
RV_09.009.03.1  sa sūnur mātarā śucir jāto jāte arocayat <BR>
RV_09.009.03.2  mahān mahī ṛtāvṛdhā <BR>
RV_09.009.04.1  sa sapta dhītibhir hito nadyï ajinvad adruhaḥ <BR>
RV_09.009.04.2  yā ekam akṣi vāvṛdhuḥ <BR>
RV_09.009.05.1  tā abhi santam astṛtam mahe yuvānam ā dadhuḥ <BR>
RV_09.009.05.2  indum indra tava vrate <BR>
RV_09.009.06.1  abhi vahnir amartyaḥ sapta paśyati vāvahiḥ <BR>
RV_09.009.06.2  krivir devīr atarpayat <BR>
RV_09.009.07.1  avā kalpeṣu naḥ pumas tamāṃsi soma yodhyā <BR>
RV_09.009.07.2  tāni punāna jaOghanaḥ <BR>
RV_09.009.08.1  nū navyase navīyase sūktāya sādhayā pathaḥ <BR>
RV_09.009.08.2  pratnavad rocayā rucaḥ <BR>
RV_09.009.09.1  pavamāna mahi śravo gām aśvaṃ rāsi vīravat <BR>
RV_09.009.09.2  sanā medhāṃ sanā svaḥ <BR>
<BR>
RV_09.010.01.1  pra svānāso rathā ivārvanto na śravasyavaḥ <BR>
RV_09.010.01.2  somāso rāye akramuḥ <BR>
RV_09.010.02.1  hinvānāso rathā iva dadhanvire gabhastyoḥ <BR>
RV_09.010.02.2  bharāsaḥ kāriṇām iva <BR>
RV_09.010.03.1  rājāno na praśastibhiḥ somāso gobhir añjate <BR>
RV_09.010.03.2  yajño na sapta dhātṛbhiḥ <BR>
RV_09.010.04.1  pari suvānāsa indavo madāya barhaṇā girā <BR>
RV_09.010.04.2  sutā arṣanti dhārayā <BR>
RV_09.010.05.1  āpānāso vivasvato jananta uṣaso bhagam <BR>
RV_09.010.05.2  sūrā aṇvaṃ vi tanvate <BR>
RV_09.010.06.1  apa dvārā matīnām pratnā ṛṇvanti kāravaḥ <BR>
RV_09.010.06.2  vṛṣṇo harasa āyavaḥ <BR>
RV_09.010.07.1  samīcīnāsa āsate hotāraḥ saptajāmayaḥ <BR>
RV_09.010.07.2  padam ekasya piprataḥ <BR>
RV_09.010.08.1  nābhā nābhiṃ na ā dade cakṣuś cit sūrye sacā <BR>
RV_09.010.08.2  kaver apatyam ā duhe <BR>
RV_09.010.09.1  abhi priyā divas padam adhvaryubhir guhā hitam <BR>
RV_09.010.09.2  sūraḥ paśyati cakṣasā <BR>
<BR>
RV_09.011.01.1  upāsmai gāyatā naraḥ pavamānāyendave <BR>
RV_09.011.01.2  abhi devāṃ iyakṣate <BR>
RV_09.011.02.1  abhi te madhunā payo 'tharvāṇo aśiśrayuḥ <BR>
RV_09.011.02.2  devaṃ devāya devayu <BR>
RV_09.011.03.1  sa naḥ pavasva śaṃ gave śaṃ janāya śam arvate <BR>
RV_09.011.03.2  śaṃ rājann oṣadhībhyaḥ <BR>
RV_09.011.04.1  babhrave nu svatavase 'ruṇāya divispṛśe <BR>
RV_09.011.04.2  somāya gātham arcata <BR>
RV_09.011.05.1  hastacyutebhir adribhiḥ sutaṃ somam punītana <BR>
RV_09.011.05.2  madhāv ā dhāvatā madhu <BR>
RV_09.011.06.1  namased upa sīdata dadhned abhi śrīṇītana <BR>
RV_09.011.06.2  indum indre dadhātana <BR>
RV_09.011.07.1  amitrahā vicarṣaṇiḥ pavasva soma śaṃ gave <BR>
RV_09.011.07.2  devebhyo anukāmakṛt <BR>
RV_09.011.08.1  indrāya soma pātave madāya pari ṣicyase <BR>
RV_09.011.08.2  manaścin manasas patiḥ <BR>
RV_09.011.09.1  pavamāna suvīryaṃ rayiṃ soma rirīhi naḥ <BR>
RV_09.011.09.2  indav indreṇa no yujā <BR>
<BR>
RV_09.012.01.1{38}  somā asṛgramindavaḥ sutā ṛtasya sādane<BR>
RV_09.012.01.2{38}  indrāya madhumattamāḥ<BR>
RV_09.012.02.1{38}  abhi viprā anūṣata gāvo vatsaṃ na mātaraḥ<BR>
RV_09.012.02.2{38}  indraṃ somasya pītaye<BR>
RV_09.012.03.1{38}  madacyut kṣeti sādane sindhorūrmā vipaścit<BR>
RV_09.012.03.2{38}  somo gaurīadhi śritaḥ<BR>
RV_09.012.04.1{38}  divo nābhā vicakṣaṇo 'vyo vāre mahīyate<BR>
RV_09.012.04.2{38}  somo yaḥ sukratuḥ kaviḥ<BR>
RV_09.012.05.1{38}  yaḥ somaḥ kalaśeṣvā antaḥ pavitra āhitaḥ<BR>
RV_09.012.05.2{38}  taminduḥ pari ṣasvaje<BR>
RV_09.012.06.1{39}  pra vācaminduriṣyati samudrasyādhi viṣṭapi<BR>
RV_09.012.06.2{39}  jinvan kośaṃ madhuścutam<BR>
RV_09.012.07.1{39}  nityastotro vanaspatirdhīnāmantaḥ sabardughaḥ<BR>
RV_09.012.07.2{39}  hinvānomānuṣā yugā<BR>
RV_09.012.08.1{39}  abhi priyā divas padā somo hinvāno arṣati<BR>
RV_09.012.08.2{39}  viprasya dhārayā kaviḥ<BR>
RV_09.012.09.1{39}  ā pavamāna dhāraya rayiṃ sahasravarcasam<BR>
RV_09.012.09.2{39}  asme indo svābhuvam<BR>
<BR>
RV_09.013.01.1{01}  somaḥ punāno arṣati sahasradhāro atyaviḥ<BR>
RV_09.013.01.2{01}  vāyorindrasyaniṣkṛtam<BR>
RV_09.013.02.1{01}  pavamānamavasyavo vipramabhi pra gāyata<BR>
RV_09.013.02.2{01}  suṣvāṇaṃ devavītaye<BR>
RV_09.013.03.1{01}  pavante vājasātaye somāḥ sahasrapājasaḥ<BR>
RV_09.013.03.2{01}  gṛṇānā devavītaye<BR>
RV_09.013.04.1{01}  uta no vājasātaye pavasva bṛhatīriṣaḥ<BR>
RV_09.013.04.2{01}  dyumadindo suvīryam<BR>
RV_09.013.05.1{01}  te naḥ sahasriṇaṃ rayiṃ pavantāmā suvīryam<BR>
RV_09.013.05.2{01}  suvānā devāsa indavaḥ<BR>
RV_09.013.06.1{02}  atyā hiyānā na hetṛbhirasṛgraṃ vājasātaye<BR>
RV_09.013.06.2{02}  vi vāramavyamāśavaḥ<BR>
RV_09.013.07.1{02}  vāśrā arṣantīndavo 'bhi vatsaṃ na dhenavaḥ<BR>
RV_09.013.07.2{02}  dadhanviregabhastyoḥ<BR>
RV_09.013.08.1{02}  juṣṭa indrāya matsaraḥ pavamāna kanikradat<BR>
RV_09.013.08.2{02}  viśvā apa dviṣo jahi<BR>
RV_09.013.09.1{02}  apaghnanto arāvṇaḥ pavamānāḥ svardṛśaḥ<BR>
RV_09.013.09.2{02}  yonāv ṛtasya sīdata<BR>
<BR>
RV_09.014.01.1{03}  pari prāsiṣyadat kaviḥ sindhorūrmāvadhi śritaḥ<BR>
RV_09.014.01.2{03}  kāraṃ bibhrat puruspṛham<BR>
RV_09.014.02.1{03}  girā yadī sabandhavaḥ pañca vrātā apasyavaḥ<BR>
RV_09.014.02.2{03}  pariṣkṛṇvanti dharṇasim<BR>
RV_09.014.03.1{03}  ādasya śuṣmiṇo rase viśve devā amatsata<BR>
RV_09.014.03.2{03}  yadī gobhirvasāyate<BR>
RV_09.014.04.1{03}  niriṇāno vi dhāvati jahaccharyāṇi tānvā<BR>
RV_09.014.04.2{03}  atrā saṃ jighnate yujā<BR>
RV_09.014.05.1{03}  naptībhiryo vivasvataḥ śubhro na māmṛje yuvā<BR>
RV_09.014.05.2{03}  gāḥ kṛṇvāno na nirṇijam<BR>
RV_09.014.06.1{04}  ati śritī tiraścatā gavyā jigātyaṇvyā<BR>
RV_09.014.06.2{04}  vagnumiyarti yaṃ vide<BR>
RV_09.014.07.1{04}  abhi kṣipaḥ samagmata marjayantīriṣas patim<BR>
RV_09.014.07.2{04}  pṛṣṭhā gṛbhṇata vājinaḥ<BR>
RV_09.014.08.1{04}  pari divyāni marmṛśad viśvāni soma pārthivā<BR>
RV_09.014.08.2{04}  vasūni yāhyasmayuḥ<BR>
<BR>
RV_09.015.01.1{05}  eṣa dhiyā yātyaṇvya śūro rathebhirāśubhiḥ<BR>
RV_09.015.01.2{05}  gachannindrasya niṣkṛtam<BR>
RV_09.015.02.1{05}  eṣa purū dhiyāyate bṛhate devatātaye<BR>
RV_09.015.02.2{05}  yatrāmṛtāsa āsate<BR>
RV_09.015.03.1{05}  eṣa hito vi nīyate 'ntaḥ śubhrāvatā pathā<BR>
RV_09.015.03.2{05}  yadī tuñjanti bhūrṇayaḥ<BR>
RV_09.015.04.1{05}  eṣa śṛṅgāṇi dodhuvacchiśīte yūthyo vṛṣā<BR>
RV_09.015.04.2{05}  nṛmṇā dadhāna ojasā<BR>
RV_09.015.05.1{05}  eṣa rukmibhirīyate vāji śubhrebhiraṃśubhiḥ<BR>
RV_09.015.05.2{05}  patiḥ sindhūnāṃ bhavan<BR>
RV_09.015.06.1{05}  eṣa vasūni pibdanā paruṣā yayivānati<BR>
RV_09.015.06.2{05}  ava śādeṣu gachati<BR>
RV_09.015.07.1{05}  etaṃ mṛjanti marjyamupa droṇeṣvāyavaḥ<BR>
RV_09.015.07.2{05}  pracakrāṇaṃ mahīriṣaḥ<BR>
RV_09.015.08.1{05}  etamu tyaṃ daśa kṣipo mṛjanti sapta dhītayaḥ<BR>
RV_09.015.08.2{05}  svāyudhaṃ madintamam<BR>
<BR>
RV_09.016.01.1{06}  pra te sotāra oṇyo rasaṃ madāya ghṛṣvaya<BR>
RV_09.016.01.2{06}  sargo na taktyetaśaḥ<BR>
RV_09.016.02.1{06}  kratvā dakṣasya rathyamapo vasānamandhasā<BR>
RV_09.016.02.2{06}  goṣāmaṇveṣu saścima<BR>
RV_09.016.03.1{06}  anaptamapsu duṣṭaraṃ somaṃ pavitra ā sṛja<BR>
RV_09.016.03.2{06}  punīhīndrāya pātave<BR>
RV_09.016.04.1{06}  pra punānasya cetasā somaḥ pavitre arṣati<BR>
RV_09.016.04.2{06}  kratvā sadhasthamāsadat<BR>
RV_09.016.05.1{06}  pra tvā namobhirindava indra somā asṛkṣata<BR>
RV_09.016.05.2{06}  mahe bharāyakāriṇaḥ<BR>
RV_09.016.06.1{06}  punāno rūpe avyaye viśvā arṣannabhi śriyaḥ<BR>
RV_09.016.06.2{06}  śūro na goṣu tiṣṭhati<BR>
RV_09.016.07.1{06}  divo na sānu pipyuṣī dhārā sutasya vedhasaḥ<BR>
RV_09.016.07.2{06}  vṛthā pavitre arṣati<BR>
RV_09.016.08.1{06}  tvaṃ soma vipaścitaṃ tanā punāna āyuṣu<BR>
RV_09.016.08.2{06}  avyo vāraṃ vi dhāvasi<BR>
<BR>
RV_09.017.01.1{07}  pra nimneneva sindhavo ghnanto vṛtrāṇi bhūrṇayaḥ<BR>
RV_09.017.01.2{07}  somā asṛgramāśavaḥ<BR>
RV_09.017.02.1{07}  abhi suvānāsa indavo vṛṣṭayaḥ pṛthivīmiva<BR>
RV_09.017.02.2{07}  indraṃ somāso akṣaran<BR>
RV_09.017.03.1{07}  atyūrmirmatsaro madaḥ somaḥ pavitre arṣati<BR>
RV_09.017.03.2{07}  vighnan rakṣāṃsi devayuḥ<BR>
RV_09.017.04.1{07}  ā kalaśeṣu dhāvati pavitre pari ṣicyate<BR>
RV_09.017.04.2{07}  ukthairyajñeṣuvardhate<BR>
RV_09.017.05.1{07}  ati trī soma rocanā rohan na bhrājase divam<BR>
RV_09.017.05.2{07}  iṣṇan sūryaṃ na codayaḥ<BR>
RV_09.017.06.1{07}  abhi viprā anūṣata mūrdhan yajñasya kāravaḥ<BR>
RV_09.017.06.2{07}  dadhānāścakṣasi priyam<BR>
RV_09.017.07.1{07}  tamu tvā vājinaṃ naro dhībhirviprā avasyavaḥ<BR>
RV_09.017.07.2{07}  mṛjantidevatātaye<BR>
RV_09.017.08.1{07}  madhordhārāmanu kṣara tīvraḥ sadhasthamāsadaḥ<BR>
RV_09.017.08.2{07}  cārur{ṛ}tāya pītaye<BR>
<BR>
RV_09.018.01.1{08}  pari suvāno giriṣṭhāḥ pavitre somo akṣāḥ<BR>
RV_09.018.01.2{08}  madeṣu sarvadhā asi<BR>
RV_09.018.02.1{08}  tvaṃ viprastvaṃ kavirmadhu pra jātamandhasaḥ<BR>
RV_09.018.02.2{08}  madeṣu...<BR>
RV_09.018.03.1{08}  tava viśve sajoṣaso devāsaḥ pītimāśata<BR>
RV_09.018.03.2{08}  madeṣu ...<BR>
RV_09.018.04.1{08}  ā yo viśvāni vāryā vasūni hastayordadhe<BR>
RV_09.018.04.2{08}  madeṣu ...<BR>
RV_09.018.05.1{08}  ya ime rodasī mahī saṃ mātareva dohate<BR>
RV_09.018.05.2{08}  madeṣu ...<BR>
RV_09.018.06.1{08}  pari yo rodasī ubhe sadyo vājebhirarṣati<BR>
RV_09.018.06.2{08}  madeṣu ...<BR>
RV_09.018.07.1{08}  sa śuṣmī kalaśeṣvā punāno acikradat<BR>
RV_09.018.07.2{08}  madeṣu ...<BR>
<BR>
RV_09.019.01.1{09}  yat soma citramukthyaṃ divyaṃ pārthivaṃ vasu<BR>
RV_09.019.01.2{09}  tan naḥ punāna ā bhara<BR>
RV_09.019.02.1{09}  yuvaṃ hi sthaḥ svarpatī indraśca soma gopatī<BR>
RV_09.019.02.2{09}  īśānāpipyataṃ dhiyaḥ<BR>
RV_09.019.03.1{09}  vṛṣā punāna āyuṣu stanayannadhi barhiṣi<BR>
RV_09.019.03.2{09}  hariḥ san yonimāsadat<BR>
RV_09.019.04.1{09}  avāvaśanta dhītayo vṛṣabhasyādhi retasi<BR>
RV_09.019.04.2{09}  sūnorvatsasyamātaraḥ<BR>
RV_09.019.05.1{09}  kuvid vṛṣaṇyantībhyaḥ punāno garbhamādadhat<BR>
RV_09.019.05.2{09}  yāḥ śukraṃ duhate payaḥ<BR>
RV_09.019.06.1{09}  upa śikṣāpatasthuṣo bhiyasamā dhehi śatruṣu<BR>
RV_09.019.06.2{09}  pavamānavidā rayim<BR>
RV_09.019.07.1{09}  ni śatroḥ soma vṛṣṇyaṃ ni śuṣmaṃ ni vayastira<BR>
RV_09.019.07.2{09}  dūrevā sato anti vā<BR>
<BR>
RV_09.020.01.1{10}  pra kavirdevavītaye 'vyo vārebhirarṣati<BR>
RV_09.020.01.2{10}  sāhvān viśvāabhi spṛdhaḥ<BR>
RV_09.020.02.1{10}  sa hi ṣmā jaritṛbhya ā vājaṃ gomantaminvati<BR>
RV_09.020.02.2{10}  pavamānaḥ sahasriṇam<BR>
RV_09.020.03.1{10}  pari viśvāni cetasā mṛśase pavase matī<BR>
RV_09.020.03.2{10}  sa naḥ soma śravo vidaḥ<BR>
RV_09.020.04.1{10}  abhyarṣa bṛhad yaśo maghavadbhyo dhruvaṃ rayim<BR>
RV_09.020.04.2{10}  iṣaṃ stotṛbhya ā bhara<BR>
RV_09.020.05.1{10}  tvaṃ rājeva suvrato giraḥ somā viveśitha<BR>
RV_09.020.05.2{10}  punāno vahne adbhuta<BR>
RV_09.020.06.1{10}  sa vahnirapsu duṣṭaro mṛjyamāno gabhastyoḥ<BR>
RV_09.020.06.2{10}  somaścamūṣu sīdati<BR>
RV_09.020.07.1{10}  krīḷurmakho na maṃhayuḥ pavitraṃ soma gachasi<BR>
RV_09.020.07.2{10}  dadhat stotre suvīryam<BR>
<BR>
RV_09.021.01.1{11}  ete dhāvantīndavaḥ somā indrāya ghṛṣvayaḥ<BR>
RV_09.021.01.2{11}  matsarāsaḥsvarvidaḥ<BR>
RV_09.021.02.1{11}  pravṛṇvanto abhiyujaḥ suṣvaye varivovidaḥ<BR>
RV_09.021.02.2{11}  svayaṃ stotre vayaskṛtaḥ<BR>
RV_09.021.03.1{11}  vṛthā krīḷanta indavaḥ sadhasthamabhyekamit<BR>
RV_09.021.03.2{11}  sindhorūrmā vyakṣaran<BR>
RV_09.021.04.1{11}  ete viśvāni vāryā pavamānāsa āśata<BR>
RV_09.021.04.2{11}  hitā na saptayo rathe<BR>
RV_09.021.05.1{11}  āsmin piśaṅgamindavo dadhātā venamādiśe<BR>
RV_09.021.05.2{11}  yo asmabhyamarāvā<BR>
RV_09.021.06.1{11}  ṛbhurna rathyaṃ navaṃ dadhātā ketamādiśe<BR>
RV_09.021.06.2{11}  śukrāḥ pavadhvamarṇasā<BR>
RV_09.021.07.1{11}  eta u tye avīvaśan kāṣṭhāṃ vājino akrata<BR>
RV_09.021.07.2{11}  sataḥ prāsāviṣurmatim<BR>
<BR>
RV_09.022.01.1{12}  ete somāsa āśavo rathā iva pra vājinaḥ<BR>
RV_09.022.01.2{12}  sargāḥ sṛṣṭā aheṣata<BR>
RV_09.022.02.1{12}  ete vātā ivoravaḥ parjanyasyeva vṛṣṭayaḥ<BR>
RV_09.022.02.2{12}  agneriva bhramā vṛthā<BR>
RV_09.022.03.1{12}  ete pūtā vipaścitaḥ somāso dadhyāśiraḥ<BR>
RV_09.022.03.2{12}  vipā vyānaśurdhiyaḥ<BR>
RV_09.022.04.1{12}  ete mṛṣṭā amartyāḥ sasṛvāṃso na śaśramuḥ<BR>
RV_09.022.04.2{12}  iyakṣantaḥ patho rajaḥ<BR>
RV_09.022.05.1{12}  ete pṛṣṭhāni rodasorviprayanto vyānaśuḥ<BR>
RV_09.022.05.2{12}  utedamuttamaṃ rajaḥ<BR>
RV_09.022.06.1{12}  tantuṃ tanvānamuttamamanu pravata āśata<BR>
RV_09.022.06.2{12}  utedamuttamāyyam<BR>
RV_09.022.07.1{12}  tvaṃ soma paṇibhya ā vasu gavyāni dhārayaḥ<BR>
RV_09.022.07.2{12}  tataṃ tantumacikradaḥ<BR>
<BR>
RV_09.023.01.1{13}  somā asṛgramāśavo madhormadasya dhārayā<BR>
RV_09.023.01.2{13}  abhi viśvānikāvyā<BR>
RV_09.023.02.1{13}  anu pratnāsa āyavaḥ padaṃ navīyo akramuḥ<BR>
RV_09.023.02.2{13}  ruce jananta sūryam<BR>
RV_09.023.03.1{13}  ā pavamāna no bharāryo adāśuṣo gayam<BR>
RV_09.023.03.2{13}  kṛdhi prajāvatīriṣaḥ<BR>
RV_09.023.04.1{13}  abhi somāsa āyavaḥ pavante madyaṃ madam<BR>
RV_09.023.04.2{13}  abhi kośaṃ madhuścutam<BR>
RV_09.023.05.1{13}  somo arṣati dharṇasirdadhāna indriyaṃ rasam<BR>
RV_09.023.05.2{13}  suvīro abhiśastipāḥ<BR>
RV_09.023.06.1{13}  indrāya soma pavase devebhyaḥ sadhamādyaḥ<BR>
RV_09.023.06.2{13}  indo vājaṃ siṣāsasi<BR>
RV_09.023.07.1{13}  asya pītvā madānāmindro vṛtrāṇyaprati<BR>
RV_09.023.07.2{13}  jaghāna jaghanacca nu<BR>
<BR>
RV_09.024.01.1{14}  pra somāso adhanviṣuḥ pavamānāsa indavaḥ<BR>
RV_09.024.01.2{14}  śrīṇānā apsu mṛñjata<BR>
RV_09.024.02.1{14}  abhi gāvo adhanviṣurāpo na pravatā yatīḥ<BR>
RV_09.024.02.2{14}  punānā indramāśata<BR>
RV_09.024.03.1{14}  pra pavamāna dhanvasi somendrāya pātave<BR>
RV_09.024.03.2{14}  nṛbhiryato vi nīyase<BR>
RV_09.024.04.1{14}  tvaṃ soma nṛmādanaḥ pavasva carṣaṇīsahe<BR>
RV_09.024.04.2{14}  sasniryo anumādyaḥ<BR>
RV_09.024.05.1{14}  indo yadadribhiḥ sutaḥ pavitraṃ paridhāvasi<BR>
RV_09.024.05.2{14}  aramindrasya dhāmne<BR>
RV_09.024.06.1{14}  pavasva vṛtrahantamokthebhiranumādyaḥ<BR>
RV_09.024.06.2{14}  śuciḥ pāvako adbhutaḥ<BR>
RV_09.024.07.1{14}  śuciḥ pāvaka ucyate somaḥ sutasya madhvaḥ<BR>
RV_09.024.07.2{14}  devāvīraghaśaṃsahā<BR>
<BR>
RV_09.025.01.1{15}  pavasva dakṣasādhano devebhyaḥ pītaye hare<BR>
RV_09.025.01.2{15}  marudbhyo vāyave madaḥ<BR>
RV_09.025.02.1{15}  pavamāna dhiyā hito 'bhi yoniṃ kanikradat<BR>
RV_09.025.02.2{15}  dharmaṇā vāyumā viśa<BR>
RV_09.025.03.1{15}  saṃ devaiḥ śobhate vṛṣā kaviryonāvadhi priyaḥ<BR>
RV_09.025.03.2{15}  vṛtrahā devavītamaḥ<BR>
RV_09.025.04.1{15}  viśvā rūpāṇyāviśan punāno yāti haryataḥ<BR>
RV_09.025.04.2{15}  yatrāmṛtāsa āsate<BR>
RV_09.025.05.1{15}  aruṣo janayan giraḥ somaḥ pavata āyuṣak<BR>
RV_09.025.05.2{15}  indraṃ gachan kavikratuḥ<BR>
RV_09.025.06.1{15}  ā pavasva madintama pavitraṃ dhārayā kave<BR>
RV_09.025.06.2{15}  arkasya yonimāsadam<BR>
<BR>
RV_09.026.01.1{16}  tamamṛkṣanta vājinamupasthe aditeradhi<BR>
RV_09.026.01.2{16}  viprāso aṇvyādhiyā<BR>
RV_09.026.02.1{16}  taṃ gāvo abhyanūṣata sahasradhāramakṣitam<BR>
RV_09.026.02.2{16}  induṃ dhartāramā divaḥ<BR>
RV_09.026.03.1{16}  taṃ vedhāṃ medhayāhyan pavamānamadhi dyavi<BR>
RV_09.026.03.2{16}  dharṇasiṃ bhūridhāyasam<BR>
RV_09.026.04.1{16}  tamahyan bhurijordhiyā saṃvasānaṃ vivasvataḥ<BR>
RV_09.026.04.2{16}  patiṃ vāco adābhyam<BR>
RV_09.026.05.1{16}  taṃ sānāvadhi jāmayo hariṃ hinvantyadribhiḥ<BR>
RV_09.026.05.2{16}  haryatambhūricakṣasam<BR>
RV_09.026.06.1{16}  taṃ tvā hinvanti vedhasaḥ pavamāna girāvṛdham<BR>
RV_09.026.06.2{16}  indavindrāya matsaram<BR>
<BR>
RV_09.027.01.1{17}  eṣa kavirabhiṣṭutaḥ pavitre adhi tośate<BR>
RV_09.027.01.2{17}  punāno ghnannapa sridhaḥ<BR>
RV_09.027.02.1{17}  eṣa indrāya vāyave svarjit pari ṣicyate<BR>
RV_09.027.02.2{17}  pavitre dakṣasādhanaḥ<BR>
RV_09.027.03.1{17}  eṣa nṛbhirvi nīyate divo mūrdhā vṛṣā sutaḥ<BR>
RV_09.027.03.2{17}  somo vaneṣu viśvavit<BR>
RV_09.027.04.1{17}  eṣa gavyuracikradat pavamāno hiraṇyayuḥ<BR>
RV_09.027.04.2{17}  induḥ satrājidastṛtaḥ<BR>
RV_09.027.05.1{17}  eṣa sūryeṇa hāsate pavamāno adhi dyavi<BR>
RV_09.027.05.2{17}  pavitre matsaro madaḥ<BR>
RV_09.027.06.1{17}  eṣa śuṣmyasiṣyadadantarikṣe vṛṣā hariḥ<BR>
RV_09.027.06.2{17}  punāna indurindramā<BR>
<BR>
RV_09.028.01.1{18}  eṣa vājī hito nṛbhirviśvavin manasas patiḥ<BR>
RV_09.028.01.2{18}  avyo vāraṃ vi dhāvati<BR>
RV_09.028.02.1{18}  eṣa pavitre akṣarat somo devebhyaḥ sutaḥ<BR>
RV_09.028.02.2{18}  viśvā dhāmānyāviśan<BR>
RV_09.028.03.1{18}  eṣa devaḥ śubhāyate 'dhi yonāvamartyaḥ<BR>
RV_09.028.03.2{18}  vṛtrahā devavītamaḥ<BR>
RV_09.028.04.1{18}  eṣa vṛṣā kanikradad daśabhirjāmibhiryataḥ<BR>
RV_09.028.04.2{18}  abhi droṇāni dhāvati<BR>
RV_09.028.05.1{18}  eṣa sūryamarocayat pavamāno vicarṣaṇiḥ<BR>
RV_09.028.05.2{18}  viśvā dhāmāni viśvavit<BR>
RV_09.028.06.1{18}  eṣa śuṣmyadābhyaḥ somaḥ punāno arṣati<BR>
RV_09.028.06.2{18}  devāvīraghaśaṃsahā<BR>
<BR>
RV_09.029.01.1{19}  prāsya dhārā akṣaran vṛṣṇaḥ sutasyaujasā<BR>
RV_09.029.01.2{19}  devānanu prabhūṣataḥ<BR>
RV_09.029.02.1{19}  saptiṃ mṛjanti vedhaso gṛṇantaḥ kāravo girā<BR>
RV_09.029.02.2{19}  jyotirjajñānamukthyam<BR>
RV_09.029.03.1{19}  suṣahā soma tāni te punānāya prabhūvaso<BR>
RV_09.029.03.2{19}  vardhā samudramukthyam<BR>
RV_09.029.04.1{19}  viśvā vasūni saṃjayan pavasva soma dhārayā<BR>
RV_09.029.04.2{19}  inu dveṣāṃsi sadhryak<BR>
RV_09.029.05.1{19}  rakṣā su no araruṣaḥ svanāt samasya kasya cit<BR>
RV_09.029.05.2{19}  nido yatramumucmahe<BR>
RV_09.029.06.1{19}  endo pārthivaṃ rayiṃ divyaṃ pavasva dhārayā<BR>
RV_09.029.06.2{19}  dyumantaṃ śuṣmamā bhara<BR>
<BR>
RV_09.030.01.1{20}  pra dhārā asya śuṣmiṇo vṛthā pavitre akṣaran<BR>
RV_09.030.01.2{20}  punāno vācamiṣyati<BR>
RV_09.030.02.1{20}  indurhiyānaḥ sotṛbhirmṛjyamānaḥ kanikradat<BR>
RV_09.030.02.2{20}  iyarti vagnumindriyam<BR>
RV_09.030.03.1{20}  ā naḥ śuṣmaṃ nṛṣāhyaṃ vīravantaṃ puruspṛham<BR>
RV_09.030.03.2{20}  pavasva soma dhārayā<BR>
RV_09.030.04.1{20}  pra somo ati dhārayā pavamāno asiṣyadat<BR>
RV_09.030.04.2{20}  abhi droṇānyāsadam<BR>
RV_09.030.05.1{20}  apsu tvā madhumattamaṃ hariṃ hinvantyadribhiḥ<BR>
RV_09.030.05.2{20}  indavindrāya pītaye<BR>
RV_09.030.06.1{20}  sunotā madhumattamaṃ somamindrāya vajriṇe<BR>
RV_09.030.06.2{20}  cāruṃ śardhāya matsaram<BR>
RV_09.031.01.1{21}  pra somāsaḥ svādhyaḥ pavamānāso akramuḥ<BR>
RV_09.031.01.2{21}  rayiṃ kṛṇvanticetanam<BR>
RV_09.031.02.1{21}  divas pṛthivyā adhi bhavendo dyumnavardhanaḥ<BR>
RV_09.031.02.2{21}  bhavā vājānāṃ patiḥ<BR>
RV_09.031.03.1{21}  tubhyaṃ vātā abhipriyastubhyamarṣanti sindhavaḥ<BR>
RV_09.031.03.2{21}  soma vardhanti te mahaḥ<BR>
RV_09.031.04.1{21}  ā pyāyasva sametu te viśvataḥ soma vṛṣṇyam<BR>
RV_09.031.04.2{21}  bhavā vājasya saṃgathe<BR>
RV_09.031.05.1{21}  tubhyaṃ gāvo ghṛtaṃ payo babhro duduhre akṣitam<BR>
RV_09.031.05.2{21}  varṣiṣṭhe adhi sānavi<BR>
RV_09.031.06.1{21}  svāyudhasya te sato bhuvanasya pate vayam<BR>
RV_09.031.06.2{21}  indo sakhitvamuśmasi<BR>
<BR>
RV_09.032.01.1{22}  pra somāso madacyutaḥ śravase no maghonaḥ<BR>
RV_09.032.01.2{22}  sutā vidathe akramuḥ<BR>
RV_09.032.02.1{22}  ādīṃ tritasya yoṣaṇo hariṃ hinvantyadribhiḥ<BR>
RV_09.032.02.2{22}  indumindrāya pītaye<BR>
RV_09.032.03.1{22}  ādīṃ haṃso yathā gaṇaṃ viśvasyāvīvaśan matim<BR>
RV_09.032.03.2{22}  atyona gobhirajyate<BR>
RV_09.032.04.1{22}  ubhe somāvacākaśan mṛgo na takto arṣasi<BR>
RV_09.032.04.2{22}  sīdannṛtasya yonimā<BR>
RV_09.032.05.1{22}  abhi gāvo anūṣata yoṣā jāramiva priyam<BR>
RV_09.032.05.2{22}  agannājiṃ yathā hitam<BR>
RV_09.032.06.1{22}  asme dhehi dyumad yaśo maghavadbhyaśca mahyaṃ ca<BR>
RV_09.032.06.2{22}  saniṃ medhāmuta śravaḥ<BR>
<BR>
RV_09.033.01.1{23}  pra somāso vipaścito 'pāṃ na yantyūrmayaḥ<BR>
RV_09.033.01.2{23}  vanāni mahiṣā iva<BR>
RV_09.033.02.1{23}  abhi droṇāni babhravaḥ śukrā ṛtasya dhārayā<BR>
RV_09.033.02.2{23}  vājaṃ gomantamakṣaran<BR>
RV_09.033.03.1{23}  sutā indrāya vāyave varuṇāya marudbhyaḥ<BR>
RV_09.033.03.2{23}  somā arṣanti viṣṇave<BR>
RV_09.033.04.1{23}  tisro vāca udīrate gāvo mimanti dhenavaḥ<BR>
RV_09.033.04.2{23}  harireti kanikradat<BR>
RV_09.033.05.1{23}  abhi brahmīranūṣata yahvīr{ṛ}tasya mātaraḥ<BR>
RV_09.033.05.2{23}  marmṛjyante divaḥ śiśum<BR>
RV_09.033.06.1{23}  rāyaḥ samudrāṃścaturo 'smabhyaṃ soma viśvataḥ<BR>
RV_09.033.06.2{23}  ā pavasva sahasriṇaḥ<BR>
<BR>
RV_09.034.01.1{24}  pra suvāno dhārayā tanendurhinvāno arṣati<BR>
RV_09.034.01.2{24}  rujad dṛḷhā vyojasā<BR>
RV_09.034.02.1{24}  suta indrāya vāyave varuṇāya marudbhyaḥ<BR>
RV_09.034.02.2{24}  somo arṣati viṣṇave<BR>
RV_09.034.03.1{24}  vṛṣāṇaṃ vṛṣabhiryataṃ sunvanti somamadribhiḥ<BR>
RV_09.034.03.2{24}  duhantiśakmanā payaḥ<BR>
RV_09.034.04.1{24}  bhuvat tritasya marjyo bhuvadindrāya matsaraḥ<BR>
RV_09.034.04.2{24}  saṃ rūpairajyate hariḥ<BR>
RV_09.034.05.1{24}  abhīm ṛtasya viṣṭapaṃ duhate pṛśnimātaraḥ<BR>
RV_09.034.05.2{24}  cāru priyatamaṃ haviḥ<BR>
RV_09.034.06.1{24}  samenamahrutā imā giro arṣanti sasrutaḥ<BR>
RV_09.034.06.2{24}  dhenūrvāśroavīvaśat<BR>
<BR>
RV_09.035.01.1{25}  ā naḥ pavasva dhārayā pavamāna rayiṃ pṛthum<BR>
RV_09.035.01.2{25}  yayā jyotirvidāsi naḥ<BR>
RV_09.035.02.1{25}  indo samudramīṅkhaya pavasva viśvamejaya<BR>
RV_09.035.02.2{25}  rāyo dhartā na ojasā<BR>
RV_09.035.03.1{25}  tvayā vīreṇa vīravo 'bhi ṣyāma pṛtanyataḥ<BR>
RV_09.035.03.2{25}  kṣarā ṇo abhi vāryam<BR>
RV_09.035.04.1{25}  pra vājaminduriṣyati siṣāsan vājasā ṛṣiḥ<BR>
RV_09.035.04.2{25}  vratā vidāna āyudhā<BR>
RV_09.035.05.1{25}  taṃ gīrbhirvācamīṅkhayaṃ punānaṃ vāsayāmasi<BR>
RV_09.035.05.2{25}  somaṃ janasya gopatim<BR>
RV_09.035.06.1{25}  viśvo yasya vrate jano dādhāra dharmaṇas pateḥ<BR>
RV_09.035.06.2{25}  punānasya prabhūvasoḥ<BR>
<BR>
RV_09.036.01.1{26}  asarji rathyo yathā pavitre camvoḥ sutaḥ<BR>
RV_09.036.01.2{26}  kārṣman vājīnyakramīt<BR>
RV_09.036.02.1{26}  sa vahniḥ soma jāgṛviḥ pavasva devavīrati<BR>
RV_09.036.02.2{26}  abhi kośaṃ madhuścutam<BR>
RV_09.036.03.1{26}  sa no jyotīṃṣi pūrvya pavamāna vi rocaya<BR>
RV_09.036.03.2{26}  kratve dakṣāyano hinu<BR>
RV_09.036.04.1{26}  śumbhamāno ṛtāyubhirmṛjyamāno gabhastyoḥ<BR>
RV_09.036.04.2{26}  pavate vāre avyaye<BR>
RV_09.036.05.1{26}  sa viśvā dāśuṣe vasu somo divyāni pārthivā<BR>
RV_09.036.05.2{26}  pavatāmāntarikṣyā<BR>
RV_09.036.06.1{26}  ā divas pṛṣṭhamaśvayurgavyayuḥ soma rohasi<BR>
RV_09.036.06.2{26}  vīrayuḥ śavasas pate<BR>
<BR>
RV_09.037.01.1{27}  sa sutaḥ pītaye vṛṣā somaḥ pavitre arṣati<BR>
RV_09.037.01.2{27}  vighnan rakṣāṃsi devayuḥ<BR>
RV_09.037.02.1{27}  sa pavitre vicakṣaṇo harirarṣati dharṇasiḥ<BR>
RV_09.037.02.2{27}  abhi yoniṃkanikradat<BR>
RV_09.037.03.1{27}  sa vājī rocanā divaḥ pavamāno vi dhāvati<BR>
RV_09.037.03.2{27}  rakṣohā vāramavyayam<BR>
RV_09.037.04.1{27}  sa tritasyādhi sānavi pavamāno arocayat<BR>
RV_09.037.04.2{27}  jāmibhiḥ sūryaṃ saha<BR>
RV_09.037.05.1{27}  sa vṛtrahā vṛṣā suto varivovidadābhyaḥ<BR>
RV_09.037.05.2{27}  somo vājamivāsarat<BR>
RV_09.037.06.1{27}  sa devaḥ kavineṣito 'bhi droṇāni dhāvati<BR>
RV_09.037.06.2{27}  indurindrāyamaṃhanā<BR>
<BR>
RV_09.038.01.1{28}  eṣa u sya vṛṣā ratho 'vyo vārebhirarṣati<BR>
RV_09.038.01.2{28}  gachan vājaṃ sahasriṇam<BR>
RV_09.038.02.1{28}  etaṃ tritasya yoṣaṇo hariṃ hinvantyadribhiḥ<BR>
RV_09.038.02.2{28}  indumindrāya pītaye<BR>
RV_09.038.03.1{28}  etaṃ tyaṃ harito daśa marmṛjyante apasyuvaḥ<BR>
RV_09.038.03.2{28}  yābhirmadāya śumbhate<BR>
RV_09.038.04.1{28}  eṣa sya mānuṣīṣvā śyeno na vikṣu sīdati<BR>
RV_09.038.04.2{28}  gachañ jāro na yoṣitam<BR>
RV_09.038.05.1{28}  eṣa sya madyo raso 'va caṣṭe divaḥ śiśuḥ<BR>
RV_09.038.05.2{28}  ya indurvāramāviśat<BR>
RV_09.038.06.1{28}  eṣa sya pītaye suto harirarṣati dharṇasiḥ<BR>
RV_09.038.06.2{28}  krandan yonimabhi priyam<BR>
<BR>
RV_09.039.01.1{29}  āśurarṣa bṛhanmate pari priyeṇa dhāmnā<BR>
RV_09.039.01.2{29}  yatra devā itibravan<BR>
RV_09.039.02.1{29}  pariṣkṛṇvannaniṣkṛtaṃ janāya yātayanniṣaḥ<BR>
RV_09.039.02.2{29}  vṛṣṭindivaḥ pari srava<BR>
RV_09.039.03.1{29}  suta eti pavitra ā tviṣiṃ dadhāna ojasā<BR>
RV_09.039.03.2{29}  vicakṣāṇo virocayan<BR>
RV_09.039.04.1{29}  ayaṃ sa yo divas pari raghuyāmā pavitra ā<BR>
RV_09.039.04.2{29}  sindhorūrmā vyakṣarat<BR>
RV_09.039.05.1{29}  āvivāsan parāvato atho arvāvataḥ sutaḥ<BR>
RV_09.039.05.2{29}  indrāya sicyatemadhu<BR>
RV_09.039.06.1{29}  samīcīnā anūṣata hariṃ hinvantyadribhiḥ<BR>
RV_09.039.06.2{29}  yonāv ṛtasya sīdata<BR>
<BR>
RV_09.040.01.1{30}  punāno akramīdabhi viśvā mṛdho vicarṣaṇiḥ<BR>
RV_09.040.01.2{30}  śumbhanti vipraṃ dhītibhiḥ<BR>
RV_09.040.02.1{30}  ā yonimaruṇo ruhad gamadindraṃ vṛṣā sutaḥ<BR>
RV_09.040.02.2{30}  dhruve sadasi sīdati<BR>
RV_09.040.03.1{30}  nū no rayiṃ mahāmindo 'smabhyaṃ soma viśvataḥ<BR>
RV_09.040.03.2{30}  ā pavasvasahasriṇam<BR>
RV_09.040.04.1{30}  viśvā soma pavamāna dyumnānīndavā bhara<BR>
RV_09.040.04.2{30}  vidāḥ sahasriṇīriṣaḥ<BR>
RV_09.040.05.1{30}  sa naḥ punāna ā bhara rayiṃ stotre suvīryam<BR>
RV_09.040.05.2{30}  jariturvardhayā giraḥ<BR>
RV_09.040.06.1{30}  punāna indavā bhara soma dvibarhasaṃ rayim<BR>
RV_09.040.06.2{30}  vṛṣannindo naukthyam<BR>
<BR>
RV_09.041.01.1{31}  pra ye gāvo na bhūrṇayastveṣā ayāso akramuḥ<BR>
RV_09.041.01.2{31}  ghnantaḥ kṛṣṇāmapa tvacam<BR>
RV_09.041.02.1{31}  suvitasya manāmahe 'ti setuṃ durāvyam<BR>
RV_09.041.02.2{31}  sāhvāṃso dasyumavratam<BR>
RV_09.041.03.1{31}  śṛṇve vṛṣṭeriva svanaḥ pavamānasya śuṣmiṇaḥ<BR>
RV_09.041.03.2{31}  carantividyuto divi<BR>
RV_09.041.04.1{31}  ā pavasva mahīmiṣaṃ gomadindo hiraṇyavat<BR>
RV_09.041.04.2{31}  aśvāvad vājavat sutaḥ<BR>
RV_09.041.05.1{31}  sa pavasva vicarṣaṇa ā mahī rodasī pṛṇa<BR>
RV_09.041.05.2{31}  uṣāḥ sūryo na raśmibhiḥ<BR>
RV_09.041.06.1{31}  pari ṇaḥ śarmayantyā dhārayā soma viśvataḥ<BR>
RV_09.041.06.2{31}  sarā raseva viṣṭapam<BR>
<BR>
RV_09.042.01.1{32}  janayan rocanā divo janayannapsu sūryam<BR>
RV_09.042.01.2{32}  vasāno gā apohariḥ<BR>
RV_09.042.02.1{32}  eṣa pratnena manmanā devo devebhyas pari<BR>
RV_09.042.02.2{32}  dhārayā pavate sutaḥ<BR>
RV_09.042.03.1{32}  vāvṛdhānāya tūrvaye pavante vājasātaye<BR>
RV_09.042.03.2{32}  somāḥ sahasrapājasaḥ<BR>
RV_09.042.04.1{32}  duhānaḥ pratnamit payaḥ pavitre pari ṣicyate<BR>
RV_09.042.04.2{32}  krandan devānajījanat<BR>
RV_09.042.05.1{32}  abhi viśvāni vāryābhi devān ṛtāvṛdhaḥ<BR>
RV_09.042.05.2{32}  somaḥ punānoarṣati<BR>
RV_09.042.06.1{32}  goman naḥ soma vīravadaśvāvad vājavat sutaḥ<BR>
RV_09.042.06.2{32}  pavasva bṛhatīriṣaḥ<BR>
<BR>
RV_09.043.01.1{33}  yo atya iva mṛjyate gobhirmadāya haryataḥ<BR>
RV_09.043.01.2{33}  taṃ gīrbhirvāsayāmasi<BR>
RV_09.043.02.1{33}  taṃ no viśvā avasyuvo giraḥ śumbhanti pūrvathā<BR>
RV_09.043.02.2{33}  indumindrāya pītaye<BR>
RV_09.043.03.1{33}  punāno yāti haryataḥ somo gīrbhiḥ pariṣkṛtaḥ<BR>
RV_09.043.03.2{33}  viprasya medhyātitheḥ<BR>
RV_09.043.04.1{33}  pavamāna vidā rayimasmabhyaṃ soma suśriyam<BR>
RV_09.043.04.2{33}  indo sahasravarcasam<BR>
RV_09.043.05.1{33}  induratyo na vājasṛt kanikranti pavitra ā<BR>
RV_09.043.05.2{33}  yadakṣārati devayuḥ<BR>
RV_09.043.06.1{33}  pavasva vājasātaye viprasya gṛṇato vṛdhe<BR>
RV_09.043.06.2{33}  soma rāsva suvīryam<BR>
<BR>
RV_09.044.01.1{01}  pra ṇa indo mahe tana ūrmiṃ na bibhradarṣasi<BR>
RV_09.044.01.2{01}  abhi devānayāsyaḥ<BR>
RV_09.044.02.1{01}  matī juṣṭo dhiyā hitaḥ somo hinve parāvati<BR>
RV_09.044.02.2{01}  viprasya dhārayā kaviḥ<BR>
RV_09.044.03.1{01}  ayaṃ deveṣu jāgṛviḥ suta eti pavitra ā<BR>
RV_09.044.03.2{01}  somo yāti vicarṣaṇiḥ<BR>
RV_09.044.04.1{01}  sa naḥ pavasva vājayuścakrāṇaścārumadhvaram<BR>
RV_09.044.04.2{01}  barhiṣmānā vivāsati<BR>
RV_09.044.05.1{01}  sa no bhagāya vāyave vipravīraḥ sadāvṛdhaḥ<BR>
RV_09.044.05.2{01}  somo deveṣvā yamat<BR>
RV_09.044.06.1{01}  sa no adya vasuttaye kratuvid gātuvittamaḥ<BR>
RV_09.044.06.2{01}  vājaṃ jeṣi śravo bṛhat<BR>
<BR>
RV_09.045.01.1{02}  sa pavasva madāya kaṃ nṛcakṣā devavītaye<BR>
RV_09.045.01.2{02}  indavindrāyapītaye<BR>
RV_09.045.02.1{02}  sa no arṣābhi dūtyaṃ tvamindrāya tośase<BR>
RV_09.045.02.2{02}  devān sakhibhya ā varam<BR>
RV_09.045.03.1{02}  uta tvāmaruṇaṃ vayaṃ gobhirañjmo madāya kam<BR>
RV_09.045.03.2{02}  vi no rāye duro vṛdhi<BR>
RV_09.045.04.1{02}  atyū pavitramakramīd vājī dhuraṃ na yāmani<BR>
RV_09.045.04.2{02}  indurdeveṣu patyate<BR>
RV_09.045.05.1{02}  samī sakhāyo asvaran vane krīḷantamatyavim<BR>
RV_09.045.05.2{02}  induṃ nāvā anūṣata<BR>
RV_09.045.06.1{02}  tayā pavasva dhārayā yayā pīto vicakṣase<BR>
RV_09.045.06.2{02}  indo stotre suvīryam<BR>
<BR>
RV_09.046.01.1{03}  asṛgran devavītaye 'tyāsaḥ kṛtvyā iva<BR>
RV_09.046.01.2{03}  kṣarantaḥ parvatāvṛdhaḥ<BR>
RV_09.046.02.1{03}  pariṣkṛtāsa indavo yoṣeva pitryāvatī<BR>
RV_09.046.02.2{03}  vāyuṃ somā asṛkṣata<BR>
RV_09.046.03.1{03}  ete somāsa indavaḥ prayasvantaḥ camū sutāḥ<BR>
RV_09.046.03.2{03}  indraṃ vardhanti karmabhiḥ<BR>
RV_09.046.04.1{03}  ā dhāvatā suhastyaḥ śukrā gṛbhṇīta manthinā<BR>
RV_09.046.04.2{03}  gobhiḥ śrīṇīta matsaram<BR>
RV_09.046.05.1{03}  sa pavasva dhanaṃjaya prayantā rādhaso mahaḥ<BR>
RV_09.046.05.2{03}  asmabhyaṃ soma gātuvit<BR>
RV_09.046.06.1{03}  etaṃ mṛjanti marjyaṃ pavamānaṃ daśa kṣipaḥ<BR>
RV_09.046.06.2{03}  indrāya matsaraṃ madam<BR>
<BR>
RV_09.047.01.1{04}  ayā somaḥ sukṛtyayā mahaścidabhyavardhata<BR>
RV_09.047.01.2{04}  mandāna udvṛṣāyate<BR>
RV_09.047.02.1{04}  kṛtānīdasya kartvā cetante dasyutarhaṇā<BR>
RV_09.047.02.2{04}  ṛṇā ca dhṛṣṇuścayate<BR>
RV_09.047.03.1{04}  āt soma indriyo raso vajraḥ sahasrasā bhuvat<BR>
RV_09.047.03.2{04}  ukthaṃ yadasya jāyate<BR>
RV_09.047.04.1{04}  svayaṃ kavirvidhartari viprāya ratnamichati<BR>
RV_09.047.04.2{04}  yadī marmṛjyate dhiyaḥ<BR>
RV_09.047.05.1{04}  siṣāsatū rayīṇāṃ vājeṣvarvatāmiva<BR>
RV_09.047.05.2{04}  bhareṣu jigyuṣāmasi<BR>
<BR>
RV_09.048.01.1{05}  taṃ tvā nṛmṇāni bibhrataṃ sadhastheṣu maho divaḥ<BR>
RV_09.048.01.2{05}  cāruṃ sukṛtyayemahe<BR>
RV_09.048.02.1{05}  saṃvṛktadhṛṣṇumukthyaṃ mahāmahivrataṃ madam<BR>
RV_09.048.02.2{05}  śataṃ puro rurukṣaṇim<BR>
RV_09.048.03.1{05}  atastvā rayimabhi rājānaṃ sukrato divaḥ<BR>
RV_09.048.03.2{05}  suparṇo avyathirbharat<BR>
RV_09.048.04.1{05}  viśvasmā it svardṛśe sādhāraṇaṃ rajasturam<BR>
RV_09.048.04.2{05}  gopām ṛtasya virbharat<BR>
RV_09.048.05.1{05}  adhā hinvāna indriyaṃ jyāyo mahitvamānaśe<BR>
RV_09.048.05.2{05}  abhiṣṭikṛdvicarṣaṇiḥ<BR>
<BR>
RV_09.049.01.1{06}  pavasva vṛṣṭimā su no 'pāmūrmiṃ divas pari<BR>
RV_09.049.01.2{06}  ayakṣmā bṛhatīriṣaḥ<BR>
RV_09.049.02.1{06}  tayā pavasva dhārayā yayā gāva ihāgaman<BR>
RV_09.049.02.2{06}  janyāsa upa no gṛham<BR>
RV_09.049.03.1{06}  ghṛtaṃ pavasva dhārayā yajñeṣu devavītamaḥ<BR>
RV_09.049.03.2{06}  asmabhyaṃ vṛṣṭimā pava<BR>
RV_09.049.04.1{06}  sa na ūrje vyavyayaṃ pavitraṃ dhāva dhārayā<BR>
RV_09.049.04.2{06}  devāsaḥ śṛṇavan hi kam<BR>
RV_09.049.05.1{06}  pavamāno asiṣyadad rakṣāṃsyapajaṅghanat<BR>
RV_09.049.05.2{06}  pratnavad rocayan rucaḥ<BR>
<BR>
RV_09.050.01.1{07}  ut te śuṣmāsa īrate sindhorūrmeriva svanaḥ<BR>
RV_09.050.01.2{07}  vāṇasya codayā pavim<BR>
RV_09.050.02.1{07}  prasave ta udīrate tisro vāco makhasyuvaḥ<BR>
RV_09.050.02.2{07}  yadavya eṣisānavi<BR>
RV_09.050.03.1{07}  avyo vāre pari priyaṃ hariṃ hinvantyadribhiḥ<BR>
RV_09.050.03.2{07}  pavamānammadhuścutam<BR>
RV_09.050.04.1{07}  ā pavasva madintama pavitraṃ dhārayā kave<BR>
RV_09.050.04.2{07}  arkasya yonimāsadam<BR>
RV_09.050.05.1{07}  sa pavasva madintama gobhirañjāno aktubhiḥ<BR>
RV_09.050.05.2{07}  indavindrāyapītaye<BR>
<BR>
RV_09.051.01.1{08}  adhvaryo adribhiḥ sutaṃ somaṃ pavitra ā sṛja<BR>
RV_09.051.01.2{08}  punīhīndrāya pātave<BR>
RV_09.051.02.1{08}  divaḥ pīyūṣamuttamaṃ somamindrāya vajriṇe<BR>
RV_09.051.02.2{08}  sunotā madhumattamam<BR>
RV_09.051.03.1{08}  tava tya indo andhaso devā madhorvyaśnate<BR>
RV_09.051.03.2{08}  pavamānasya marutaḥ<BR>
RV_09.051.04.1{08}  tvaṃ hi soma vardhayan suto madāya bhūrṇaye<BR>
RV_09.051.04.2{08}  vṛṣan stotāramūtaye<BR>
RV_09.051.05.1{08}  abhyarṣa vicakṣaṇa pavitraṃ dhārayā sutaḥ<BR>
RV_09.051.05.2{08}  abhi vājamuta śravaḥ<BR>
<BR>
RV_09.052.01.1{09}  pari dyukṣaḥ sanadrayirbharad vājaṃ no andhasā<BR>
RV_09.052.01.2{09}  suvānoarṣa pavitra ā<BR>
RV_09.052.02.1{09}  tava pratnebhiradhvabhiravyo vāre pari priyaḥ<BR>
RV_09.052.02.2{09}  sahasradhāro yāt tanā<BR>
RV_09.052.03.1{09}  carurna yastamīṅkhayendo na dānamīṅkhaya<BR>
RV_09.052.03.2{09}  vadhairvadhasnavīṅkhaya<BR>
RV_09.052.04.1{09}  ni śuṣmamindaveṣāṃ puruhūta janānām<BR>
RV_09.052.04.2{09}  yo asmānādideśati<BR>
RV_09.052.05.1{09}  śataṃ na inda ūtibhiḥ sahasraṃ vā śucīnām<BR>
RV_09.052.05.2{09}  pavasva maṃhayadrayiḥ<BR>
<BR>
RV_09.053.01.1{10}  ut te śuṣmāso asthū rakṣo bhindanto adrivaḥ<BR>
RV_09.053.01.2{10}  nudasva yāḥ parispṛdhaḥ<BR>
RV_09.053.02.1{10}  ayā nijaghnirojasā rathasaṃge dhane hite<BR>
RV_09.053.02.2{10}  stavā abibhyuṣā hṛdā<BR>
RV_09.053.03.1{10}  asya vratāni nādhṛṣe pavamānasya dūḍhyā<BR>
RV_09.053.03.2{10}  ruja yastvāpṛtanyati<BR>
RV_09.053.04.1{10}  taṃ hinvanti madacyutaṃ hariṃ nadīṣu vājinam<BR>
RV_09.053.04.2{10}  indumindrāya matsaram<BR>
<BR>
RV_09.054.01.1{11}  asya pratnāmanu dyutaṃ śukraṃ duduhre ahrayaḥ<BR>
RV_09.054.01.2{11}  payaḥ sahasrasām ṛṣim<BR>
RV_09.054.02.1{11}  ayaṃ sūrya ivopadṛgayaṃ sarāṃsi dhāvati<BR>
RV_09.054.02.2{11}  sapta pravataā divam<BR>
RV_09.054.03.1{11}  ayaṃ viśvāni tiṣṭhati punāno bhuvanopari<BR>
RV_09.054.03.2{11}  somo devo nasūryaḥ<BR>
RV_09.054.04.1{11}  pari ṇo devavītaye vājānarṣasi gomataḥ<BR>
RV_09.054.04.2{11}  punāna indavindrayuḥ<BR>
<BR>
RV_09.055.01.1{12}  yavaṃ-yavaṃ no andhasā puṣṭam-puṣṭaṃ pari srava<BR>
RV_09.055.01.2{12}  soma viśvā ca saubhagā<BR>
RV_09.055.02.1{12}  īndo yathā tava stavo yathā te jātamandhasaḥ<BR>
RV_09.055.02.2{12}  ni barhiṣi priye sadaḥ<BR>
RV_09.055.03.1{12}  uta no govidaśvavit pavasva somāndhasā<BR>
RV_09.055.03.2{12}  makṣūtamebhirahabhiḥ<BR>
RV_09.055.04.1{12}  yo jināti na jīyate hanti śatrumabhītya<BR>
RV_09.055.04.2{12}  sa pavasva sahasrajit<BR>
<BR>
RV_09.056.01.1{13}  pari soma ṛtaṃ bṛhadāśuḥ pavitre arṣati<BR>
RV_09.056.01.2{13}  vighnan rakṣāṃsi devayuḥ<BR>
RV_09.056.02.1{13}  yat somo vājamarṣati śataṃ dhārā apasyuvaḥ<BR>
RV_09.056.02.2{13}  indrasyasakhyamāviśan<BR>
RV_09.056.03.1{13}  abhi tvā yoṣaṇo daśa jāraṃ na kanyānūṣata<BR>
RV_09.056.03.2{13}  mṛjyase soma sātaye<BR>
RV_09.056.04.1{13}  tvamindrāya viṣṇave svādurindo pari srava<BR>
RV_09.056.04.2{13}  nṝn stotṝnpāhyaṃhasaḥ<BR>
<BR>
RV_09.057.01.1{14}  pra te dhārā asaścato divo na yanti vṛṣṭayaḥ<BR>
RV_09.057.01.2{14}  achā vājaṃ sahasriṇam<BR>
RV_09.057.02.1{14}  abhi priyāṇi kāvyā viśvā cakṣāṇo arṣati<BR>
RV_09.057.02.2{14}  haristuñjāna āyudhā<BR>
RV_09.057.03.1{14}  sa marmṛjāna āyubhiribho rājeva suvrataḥ<BR>
RV_09.057.03.2{14}  śyeno na vaṃsu ṣīdati<BR>
RV_09.057.04.1{14}  sa no viśvā divo vasūto pṛthivyā adhi<BR>
RV_09.057.04.2{14}  punāna indavābhara<BR>
<BR>
RV_09.058.01.1{15}  tarat sa mandī dhāvati dhārā sutasyāndhasaḥ<BR>
RV_09.058.01.2{15}  tarat sa mandī dhāvati<BR>
RV_09.058.02.1{15}  usrā veda vasūnāṃ martasya devyavasaḥ<BR>
RV_09.058.02.2{15}  tarat sa mandī dhāvati<BR>
RV_09.058.03.1{15}  dhvasrayoḥ puruṣantyorā sahasrāṇi dadmahe<BR>
RV_09.058.03.2{15}  tarat sa mandī dhāvati<BR>
RV_09.058.04.1{15}  ā yayostriṃśataṃ tanā sahasrāṇi ca dadmahe<BR>
RV_09.058.04.2{15}  tarat samandī dhāvati<BR>
<BR>
RV_09.059.01.1{16}  pavasva gojidaśvajid viśvajit soma raṇyajit<BR>
RV_09.059.01.2{16}  prajāvad ratnamā bhara<BR>
RV_09.059.02.1{16}  pavasvādbhyo adābhyaḥ pavasvauṣadhībhyaḥ<BR>
RV_09.059.02.2{16}  pavasva dhiṣaṇābhyaḥ<BR>
RV_09.059.03.1{16}  tvaṃ soma pavamāno viśvāni duritā tara<BR>
RV_09.059.03.2{16}  kaviḥ sīda ni barhiṣi<BR>
RV_09.059.04.1{16}  pavamāna svarvido jāyamāno 'bhavo mahān<BR>
RV_09.059.04.2{16}  indo viśvānabhīdasi<BR>
<BR>
RV_09.060.01.1{17}  pra gāyatreṇa gāyata pavamānaṃ vicarṣaṇim<BR>
RV_09.060.01.2{17}  induṃ sahasracakṣasam<BR>
RV_09.060.02.1{17}  taṃ tvā sahasracakṣasamatho sahasrabharṇasam<BR>
RV_09.060.02.2{17}  ati vāramapāviṣuḥ<BR>
RV_09.060.03.1{17}  ati vārān pavamāno asiṣyadat kalaśānabhi dhāvati<BR>
RV_09.060.03.2{17}  indrasya hārdyāviśan<BR>
RV_09.060.04.1{17}  indrasya soma rādhase śaṃ pavasva vicarṣaṇe<BR>
RV_09.060.04.2{17}  prajāvad retaā bhara<BR>
<BR>
RV_09.061.01.1{18}  ayā vītī pari srava yasta indo madeṣvā<BR>
RV_09.061.01.2{18}  avāhan navatīrnava<BR>
RV_09.061.02.1{18}  puraḥ sadya itthādhiye divodāsāya śambaram<BR>
RV_09.061.02.2{18}  adha tyaṃ turvaśaṃ yadum<BR>
RV_09.061.03.1{18}  pari ṇo aśvamaśvavid gomadindo hiraṇyavat<BR>
RV_09.061.03.2{18}  kṣarā sahasriṇīriṣaḥ<BR>
RV_09.061.04.1{18}  pavamānasya te vayaṃ pavitramabhyundataḥ<BR>
RV_09.061.04.2{18}  sakhitvamā vṛṇīmahe<BR>
RV_09.061.05.1{18}  ye te pavitramūrmayo 'bhikṣaranti dhārayā<BR>
RV_09.061.05.2{18}  tebhirnaḥ soma mṛḷaya<BR>
RV_09.061.06.1{19}  sa naḥ punāna ā bhara rayiṃ vīravatīmiṣam<BR>
RV_09.061.06.2{19}  īśānaḥsoma viśvataḥ<BR>
RV_09.061.07.1{19}  etamu tyaṃ daśa kṣipo mṛjanti sindhumātaram<BR>
RV_09.061.07.2{19}  samādityebhirakhyata<BR>
RV_09.061.08.1{19}  samindreṇota vāyunā suta eti pavitra ā<BR>
RV_09.061.08.2{19}  saṃ sūryasyaraśmibhiḥ<BR>
RV_09.061.09.1{19}  sa no bhagāya vāyave pūṣṇe pavasva madhumān<BR>
RV_09.061.09.2{19}  cārurmitre varuṇe ca<BR>
RV_09.061.10.1{19}  uccā te jātamandhaso divi ṣad bhūmyā dade<BR>
RV_09.061.10.2{19}  ugraṃ śarma mahi śravaḥ<BR>
RV_09.061.11.1{20}  enā viśvānyarya ā dyumnāni mānuṣāṇām<BR>
RV_09.061.11.2{20}  siṣāsanto vanāmahe<BR>
RV_09.061.12.1{20}  sa na indrāya yajyave varuṇāya marudbhyaḥ<BR>
RV_09.061.12.2{20}  varivovit parisrava<BR>
RV_09.061.13.1{20}  upo ṣu jātamapturaṃ gobhirbhaṅgaṃ pariṣkṛtam<BR>
RV_09.061.13.2{20}  induṃ devā ayāsiṣuḥ<BR>
RV_09.061.14.1{20}  tamid vardhantu no giro vatsaṃ saṃśiśvarīriva<BR>
RV_09.061.14.2{20}  ya indrasya hṛdaṃsaniḥ<BR>
RV_09.061.15.1{20}  arṣā ṇaḥ soma śaṃ gave dhukṣasva pipyuṣīmiṣam<BR>
RV_09.061.15.2{20}  vardhā samudramukthyam<BR>
RV_09.061.16.1{21}  pavamāno ajījanad divaścitraṃ na tanyatum<BR>
RV_09.061.16.2{21}  jyotirvaiśvānaraṃ bṛhat<BR>
RV_09.061.17.1{21}  pavamānasya te raso mado rājannaduchunaḥ<BR>
RV_09.061.17.2{21}  vi vāramavyamarṣati<BR>
RV_09.061.18.1{21}  pavamāna rasastava dakṣo vi rājati dyumān<BR>
RV_09.061.18.2{21}  jyotirviśvaṃ svardṛśe<BR>
RV_09.061.19.1{21}  yaste mado vareṇyastenā pavasvāndhasā<BR>
RV_09.061.19.2{21}  devāvīraghaśaṃsahā<BR>
RV_09.061.20.1{21}  jaghnirvṛtramamitriyaṃ sasnirvājaṃ dive-dive<BR>
RV_09.061.20.2{21}  goṣā u aśvasā asi<BR>
RV_09.061.21.1{22}  sammiślo aruṣo bhava sūpasthābhirna dhenubhiḥ<BR>
RV_09.061.21.2{22}  sīdañchyeno na yonimā<BR>
RV_09.061.22.1{22}  sa pavasva ya āvithendraṃ vṛtrāya hantave<BR>
RV_09.061.22.2{22}  vavrivāṃsaṃ mahīrapaḥ<BR>
RV_09.061.23.1{22}  suvīrāso vayaṃ dhanā jayema soma mīḍhvaḥ<BR>
RV_09.061.23.2{22}  punāno vardhano giraḥ<BR>
RV_09.061.24.1{22}  tvotāsastavāvasā syāma vanvanta āmuraḥ<BR>
RV_09.061.24.2{22}  soma vrateṣujāgṛhi<BR>
RV_09.061.25.1{22}  apaghnan pavate mṛdho 'pa somo arāvṇaḥ<BR>
RV_09.061.25.2{22}  gachannindrasya niṣkṛtam<BR>
RV_09.061.26.1{23}  maho no rāya ā bhara pavamāna jahī mṛdhaḥ<BR>
RV_09.061.26.2{23}  rāsvendo vīravad yaśaḥ<BR>
RV_09.061.27.1{23}  na tvā śataṃ cana hruto rādho ditsantamā minan<BR>
RV_09.061.27.2{23}  yat punāno makhasyase<BR>
RV_09.061.28.1{23}  pavasvendo vṛṣā sutaḥ kṛdhī no yaśaso jane<BR>
RV_09.061.28.2{23}  viśvā apadviṣo jahi<BR>
RV_09.061.29.1{23}  asya te sakhye vayaṃ tavendo dyumna uttame<BR>
RV_09.061.29.2{23}  sāsahyāma pṛtanyataḥ<BR>
RV_09.061.30.1{23}  yā te bhīmānyāyudhā tigmāni santi dhūrvaṇe<BR>
RV_09.061.30.2{23}  rakṣā samasya no nidaḥ<BR>
<BR>
RV_09.062.01.1{24}  ete asṛgramindavastiraḥ pavitramāśavaḥ<BR>
RV_09.062.01.2{24}  viśvānyabhisaubhagā<BR>
RV_09.062.02.1{24}  vighnanto duritā puru sugā tokāya vājinaḥ<BR>
RV_09.062.02.2{24}  tanā kṛṇvanto arvate<BR>
RV_09.062.03.1{24}  kṛṇvanto varivo gave 'bhyarṣanti suṣṭutim<BR>
RV_09.062.03.2{24}  iḷāmasmabhyaṃ saṃyatam<BR>
RV_09.062.04.1{24}  asāvyaṃśurmadāyāpsu dakṣo giriṣṭhāḥ<BR>
RV_09.062.04.2{24}  śyeno na yonimāsadat<BR>
RV_09.062.05.1{24}  śubhramandho devavātamapsu dhūto nṛbhiḥ sutaḥ<BR>
RV_09.062.05.2{24}  svadanti gāvaḥ payobhiḥ<BR>
RV_09.062.06.1{25}  ādīmaśvaṃ na hetāro 'śūśubhannamṛtāya<BR>
RV_09.062.06.2{25}  madhvo rasaṃ sadhamāde<BR>
RV_09.062.07.1{25}  yāste dhārā madhuścuto 'sṛgraminda ūtaye<BR>
RV_09.062.07.2{25}  tābhiḥ pavitramāsadaḥ<BR>
RV_09.062.08.1{25}  so arṣendrāya pītaye tiro romāṇyavyayā<BR>
RV_09.062.08.2{25}  sīdan yonā vaneṣvā<BR>
RV_09.062.09.1{25}  tvamindo pari srava svādiṣṭho aṅgirobhyaḥ<BR>
RV_09.062.09.2{25}  varivovid ghṛtaṃ payaḥ<BR>
RV_09.062.10.1{25}  ayaṃ vicarṣaṇirhitaḥ pavamānaḥ sa cetati<BR>
RV_09.062.10.2{25}  hinvāna āpyaṃ bṛhat<BR>
RV_09.062.11.1{26}  eṣa vṛṣā vṛṣavrataḥ pavamāno aśastihā<BR>
RV_09.062.11.2{26}  karad vasūni dāśuṣe<BR>
RV_09.062.12.1{26}  ā pavasva sahasriṇaṃ rayiṃ gomantamaśvinam<BR>
RV_09.062.12.2{26}  puruścandrampuruspṛham<BR>
RV_09.062.13.1{26}  eṣa sya pari ṣicyate marmṛjyamāna āyubhiḥ<BR>
RV_09.062.13.2{26}  urugāyaḥ kavikratuḥ<BR>
RV_09.062.14.1{26}  sahasrotiḥ śatāmagho vimāno rajasaḥ kaviḥ<BR>
RV_09.062.14.2{26}  indrāya pavate madaḥ<BR>
RV_09.062.15.1{26}  girā jāta iha stuta indurindrāya dhīyate<BR>
RV_09.062.15.2{26}  viryonā vasatāviva<BR>
RV_09.062.16.1{27}  pavamānaḥ suto nṛbhiḥ somo vājamivāsarat<BR>
RV_09.062.16.2{27}  camūṣu śakmanāsadam<BR>
RV_09.062.17.1{27}  taṃ tripṛṣṭhe trivandhure rathe yuñjanti yātave<BR>
RV_09.062.17.2{27}  ṛṣīṇāṃ sapta dhītibhiḥ<BR>
RV_09.062.18.1{27}  taṃ sotāro dhanaspṛtamāśuṃ vājāya yātave<BR>
RV_09.062.18.2{27}  hariṃ hinota vājinam<BR>
RV_09.062.19.1{27}  āviśan kalaśaṃ suto viśvā arṣannabhi śriyaḥ<BR>
RV_09.062.19.2{27}  śūrona goṣu tiṣṭhati<BR>
RV_09.062.20.1{27}  ā ta indo madāya kaṃ payo duhantyāyavaḥ<BR>
RV_09.062.20.2{27}  devā devebhyo madhu<BR>
RV_09.062.21.1{28}  ā naḥ somaṃ pavitra ā sṛjatā madhumattamam<BR>
RV_09.062.21.2{28}  devebhyo devaśruttamam<BR>
RV_09.062.22.1{28}  ete somā asṛkṣata gṛṇānāḥ śravase mahe<BR>
RV_09.062.22.2{28}  madintamasya dhārayā<BR>
RV_09.062.23.1{28}  abhi gavyāni vītaye nṛmṇā punāno arṣasi<BR>
RV_09.062.23.2{28}  sanadvājaḥ pari srava<BR>
RV_09.062.24.1{28}  uta no gomatīriṣo viśvā arṣa pariṣṭubhaḥ<BR>
RV_09.062.24.2{28}  gṛṇāno jamadagninā<BR>
RV_09.062.25.1{28}  pavasva vāco agriyaḥ soma citrābhirūtibhiḥ<BR>
RV_09.062.25.2{28}  abhi viśvāni kāvyā<BR>
RV_09.062.26.1{29}  tvaṃ samudriyā apo 'griyo vāca īrayan<BR>
RV_09.062.26.2{29}  pavasva viśvamejaya<BR>
RV_09.062.27.1{29}  tubhyemā bhuvanā kave mahimne soma tasthire<BR>
RV_09.062.27.2{29}  tubhyamarṣantisindhavaḥ<BR>
RV_09.062.28.1{29}  pra te divo na vṛṣṭayo dhārā yantyasaścataḥ<BR>
RV_09.062.28.2{29}  abhi śukrāmupastiram<BR>
RV_09.062.29.1{29}  indrāyenduṃ punītanograṃ dakṣāya sādhanam<BR>
RV_09.062.29.2{29}  īśānaṃ vītirādhasam<BR>
RV_09.062.30.1{29}  pavamāna ṛtaḥ kaviḥ somaḥ pavitramāsadat<BR>
RV_09.062.30.2{29}  dadhat stotresuvīryam<BR>
<BR>
RV_09.063.01.1{30}  ā pavasva sahasriṇaṃ rayiṃ soma suvīryam<BR>
RV_09.063.01.2{30}  asme śravāṃsidhāraya<BR>
RV_09.063.02.1{30}  iṣamūrjaṃ ca pinvasa indrāya matsarintamaḥ<BR>
RV_09.063.02.2{30}  camūṣvā ni ṣīdasi<BR>
RV_09.063.03.1{30}  suta indrāya viṣṇave somaḥ kalaśe akṣarat<BR>
RV_09.063.03.2{30}  madhumānastuvāyave<BR>
RV_09.063.04.1{30}  ete asṛgramāśavo 'ti hvarāṃsi babhravaḥ<BR>
RV_09.063.04.2{30}  somā ṛtasya dhārayā<BR>
RV_09.063.05.1{30}  indraṃ vardhanto apturaḥ kṛṇvanto viśvamāryam<BR>
RV_09.063.05.2{30}  apaghnanto arāvṇaḥ<BR>
RV_09.063.06.1{31}  sutā anu svamā rajo 'bhyarṣanti babhravaḥ<BR>
RV_09.063.06.2{31}  indraṃ gachanta indavaḥ<BR>
RV_09.063.07.1{31}  ayā pavasva dhārayā yayā sūryamarocayaḥ<BR>
RV_09.063.07.2{31}  hinvāno mānuṣīrapaḥ<BR>
RV_09.063.08.1{31}  ayukta sūra etaśaṃ pavamāno manāvadhi<BR>
RV_09.063.08.2{31}  antarikṣeṇa yātave<BR>
RV_09.063.09.1{31}  uta tyā harito daśa sūro ayukta yātave<BR>
RV_09.063.09.2{31}  indurindra itibruvan<BR>
RV_09.063.10.1{31}  parīto vāyave sutaṃ gira indrāya matsaram<BR>
RV_09.063.10.2{31}  avyo vāreṣusiñcata<BR>
RV_09.063.11.1{32}  pavamāna vidā rayimasmabhyaṃ soma duṣṭaram<BR>
RV_09.063.11.2{32}  yo dūṇāśo vanuṣyatā<BR>
RV_09.063.12.1{32}  abhyarṣa sahasriṇaṃ rayiṃ gomantamaśvinam<BR>
RV_09.063.12.2{32}  abhi vājamuta śravaḥ<BR>
RV_09.063.13.1{32}  somo devo na sūryo 'dribhiḥ pavate sutaḥ<BR>
RV_09.063.13.2{32}  dadhānaḥ kalaśe rasam<BR>
RV_09.063.14.1{32}  ete dhāmānyāryā śukrā ṛtasya dhārayā<BR>
RV_09.063.14.2{32}  vājaṃ gomantamakṣaran<BR>
RV_09.063.15.1{32}  sutā indrāya vajriṇe somāso dadhyāśiraḥ<BR>
RV_09.063.15.2{32}  pavitramatyakṣaran<BR>
RV_09.063.16.1{33}  pra soma madhumattamo rāye arṣa pavitra ā<BR>
RV_09.063.16.2{33}  mado yo devavītamaḥ<BR>
RV_09.063.17.1{33}  tamī mṛjantyāyavo hariṃ nadīṣu vājinam<BR>
RV_09.063.17.2{33}  indumindrāyamatsaram<BR>
RV_09.063.18.1{33}  ā pavasva hiraṇyavadaśvāvat soma vīravat<BR>
RV_09.063.18.2{33}  vājaṃ gomantamā bhara<BR>
RV_09.063.19.1{33}  pari vāje na vājayumavyo vāreṣu siñcata<BR>
RV_09.063.19.2{33}  indrāya madhumattamam<BR>
RV_09.063.20.1{33}  kaviṃ mṛjanti marjyaṃ dhībhirviprā avasyavaḥ<BR>
RV_09.063.20.2{33}  vṛṣā kanikradarṣati<BR>
RV_09.063.21.1{34}  vṛṣaṇaṃ dhībhirapturaṃ somam ṛtasya dhārayā<BR>
RV_09.063.21.2{34}  matī viprāḥ samasvaran<BR>
RV_09.063.22.1{34}  pavasva devāyuṣagindraṃ gachatu te madaḥ<BR>
RV_09.063.22.2{34}  vāyumā roha dharmaṇā<BR>
RV_09.063.23.1{34}  pavamāna ni tośase rayiṃ soma śravāyyam<BR>
RV_09.063.23.2{34}  priyaḥ samudramā viśa<BR>
RV_09.063.24.1{34}  apaghnan pavase mṛdhaḥ kratuvit soma matsaraḥ<BR>
RV_09.063.24.2{34}  nudasvādevayuṃ janam<BR>
RV_09.063.25.1{34}  pavamānā asṛkṣata somāḥ śukrāsa indavaḥ<BR>
RV_09.063.25.2{34}  abhi viśvānikāvyā<BR>
RV_09.063.26.1{35}  pavamānāsa āśavaḥ śubhrā asṛgramindavaḥ<BR>
RV_09.063.26.2{35}  ghnanto viśvā apa dviṣaḥ<BR>
RV_09.063.27.1{35}  pavamanā divas paryantarikṣādasṛkṣata<BR>
RV_09.063.27.2{35}  pṛthivyā adhi sānavi<BR>
RV_09.063.28.1{35}  punānaḥ soma dhārayendo viśvā apa sridhaḥ<BR>
RV_09.063.28.2{35}  jahi rakṣāṃsi sukrato<BR>
RV_09.063.29.1{35}  apaghnan soma rakṣaso 'bhyarṣa kanikradat<BR>
RV_09.063.29.2{35}  dyumantaṃ śuṣmamuttamam<BR>
RV_09.063.30.1{35}  asme vasūni dhāraya soma divyāni pārthivā<BR>
RV_09.063.30.2{35}  indo viśvānivāryā <BR>
<BR>
RV_09.064.01.1{36}  vṛṣā soma dyumānasi vṛṣā deva vṛṣavrataḥ<BR>
RV_09.064.01.2{36}  vṛṣā dharmāṇi dadhiṣe<BR>
RV_09.064.02.1{36}  vṛṣṇaste vṛṣṇyaṃ śavo vṛṣā vanaṃ vṛṣā madaḥ<BR>
RV_09.064.02.2{36}  satyaṃ vṛṣan vṛṣedasi<BR>
RV_09.064.03.1{36}  aśvo na cakrado vṛṣā saṃ gā indo samarvataḥ<BR>
RV_09.064.03.2{36}  vi no rāye duro vṛdhi<BR>
RV_09.064.04.1{36}  asṛkṣata pra vājino gavyā somāso aśvayā<BR>
RV_09.064.04.2{36}  śukrāso vīrayāśavaḥ<BR>
RV_09.064.05.1{36}  śumbhamānā ṛtāyubhirmṛjyamānā gabhastyoḥ<BR>
RV_09.064.05.2{36}  pavante vāreavyaye<BR>
RV_09.064.06.1{37}  te viśvā dāśuṣe vasu somā divyāni pārthivā<BR>
RV_09.064.06.2{37}  pavantāmāntarikṣyā<BR>
RV_09.064.07.1{37}  pavamānasya viśvavit pra te sargā asṛkṣata<BR>
RV_09.064.07.2{37}  sūryasyeva na raśmayaḥ<BR>
RV_09.064.08.1{37}  ketuṃ kṛṇvan divas pari viśvā rūpābhyarṣasi<BR>
RV_09.064.08.2{37}  samudraḥ soma pinvase<BR>
RV_09.064.09.1{37}  hinvāno vācamiṣyasi pavamāna vidharmaṇi<BR>
RV_09.064.09.2{37}  akrān devo nasūryaḥ<BR>
RV_09.064.10.1{37}  induḥ paviṣṭa cetanaḥ priyaḥ kavīnāṃ matī<BR>
RV_09.064.10.2{37}  sṛjadaśvaṃ rathīriva<BR>
RV_09.064.11.1{38}  ūrmiryaste pavitra ā devāvīḥ paryakṣarat<BR>
RV_09.064.11.2{38}  sīdannṛtasya yonimā<BR>
RV_09.064.12.1{38}  sa no arṣa pavitra ā mado yo devavītamaḥ<BR>
RV_09.064.12.2{38}  indavindrāyapītaye<BR>
RV_09.064.13.1{38}  iṣe pavasva dhārayā mṛjyamāno manīṣibhiḥ<BR>
RV_09.064.13.2{38}  indo rucābhigā ihi<BR>
RV_09.064.14.1{38}  punāno varivas kṛdhyūrjaṃ janāya girvaṇaḥ<BR>
RV_09.064.14.2{38}  hare sṛjānaāśiram<BR>
RV_09.064.15.1{38}  punāno devavītaya indrasya yāhi niṣkṛtam<BR>
RV_09.064.15.2{38}  dyutāno vājibhiryataḥ<BR>
RV_09.064.16.1{39}  pra hinvānāsa indavo 'chā samudramāśavaḥ<BR>
RV_09.064.16.2{39}  dhiyā jūtā asṛkṣata<BR>
RV_09.064.17.1{39}  marmṛjānāsa āyavo vṛthā samudramindavaḥ<BR>
RV_09.064.17.2{39}  agmannṛtasya yonimā<BR>
RV_09.064.18.1{39}  pari ṇo yāhyasmayurviśvā vasūnyojasā<BR>
RV_09.064.18.2{39}  pāhi naḥ śarma vīravat<BR>
RV_09.064.19.1{39}  mimāti vahniretaśaḥ padaṃ yujāna ṛkvabhiḥ<BR>
RV_09.064.19.2{39}  pra yat samudra āhitaḥ<BR>
RV_09.064.20.1{39}  ā yad yoniṃ hiraṇyayamāśur{ṛ}tasya sīdati<BR>
RV_09.064.20.2{39}  jahātyapracetasaḥ<BR>
RV_09.064.21.1{40}  abhi venā anūṣateyakṣanti pracetasaḥ<BR>
RV_09.064.21.2{40}  majjantyavicetasaḥ<BR>
RV_09.064.22.1{40}  indrāyendo marutvate pavasva madhumattamaḥ<BR>
RV_09.064.22.2{40}  ṛtasya yonimāsadam<BR>
RV_09.064.23.1{40}  taṃ tvā viprā vacovidaḥ pariṣ kṛṇvanti vedhasaḥ<BR>
RV_09.064.23.2{40}  saṃ tvā mṛjantyāyavaḥ<BR>
RV_09.064.24.1{40}  rasaṃ te mitro aryamā pibanti varunaḥ kave<BR>
RV_09.064.24.2{40}  pavamānasya marutaḥ<BR>
RV_09.064.25.1{40}  tvaṃ soma vipaścitaṃ punāno vācamiṣyasi<BR>
RV_09.064.25.2{40}  indo sahasrabharṇasam<BR>
RV_09.064.26.1{41}  uto sahasrabharṇasaṃ vācaṃ soma makhasyuvam<BR>
RV_09.064.26.2{41}  punāna indavā bhara<BR>
RV_09.064.27.1{41}  punāna indaveṣāṃ puruhūta janānām<BR>
RV_09.064.27.2{41}  priyaḥ samudramā viśa<BR>
RV_09.064.28.1{41}  davidyutatyā rucā pariṣṭobhantyā kṛpā<BR>
RV_09.064.28.2{41}  somāḥ śukrā gavāśiraḥ<BR>
RV_09.064.29.1{41}  hinvāno hetṛbhiryata ā vājaṃ vājyakramīt<BR>
RV_09.064.29.2{41}  sīdanto vanuṣo yathā<BR>
RV_09.064.30.1{41}  ṛdhak soma svastaye saṃjagmāno divaḥ kaviḥ<BR>
RV_09.064.30.2{41}  pavasva sūryodṛśe<BR>
<BR>
RV_09.065.01.1{01}  hinvanti sūramusrayaḥ svasāro jāmayas patim<BR>
RV_09.065.01.2{01}  mahāminduṃ mahīyuvaḥ<BR>
RV_09.065.02.1{01}  pavamāna rucā-rucā devo devebhyas pari<BR>
RV_09.065.02.2{01}  viśvā vasūnyāviśa<BR>
RV_09.065.03.1{01}  ā pavamāna suṣṭutiṃ vṛṣṭiṃ devebhyo duvaḥ<BR>
RV_09.065.03.2{01}  iṣe pavasva saṃyatam<BR>
RV_09.065.04.1{01}  vṛṣā hyasi bhānunā dyumantaṃ tvā havāmahe<BR>
RV_09.065.04.2{01}  pavamāna svādhyaḥ<BR>
RV_09.065.05.1{01}  ā pavasva suvīryaṃ mandamānaḥ svāyudha<BR>
RV_09.065.05.2{01}  iho ṣvindavā gahi<BR>
RV_09.065.06.1{02}  yadadbhiḥ pariṣicyase mṛjyamāno gabhastyoḥ<BR>
RV_09.065.06.2{02}  druṇā sadhasthamaśnuṣe<BR>
RV_09.065.07.1{02}  pra somāya vyaśvavat pavamānāya gāyata<BR>
RV_09.065.07.2{02}  mahe sahasracakṣase<BR>
RV_09.065.08.1{02}  yasya varṇaṃ madhuścutaṃ hariṃ hinvantyadribhiḥ<BR>
RV_09.065.08.2{02}  indumindrāya pītaye<BR>
RV_09.065.09.1{02}  tasya te vājino vayaṃ viśvā dhanāni jigyuṣaḥ<BR>
RV_09.065.09.2{02}  sakhitvamā vṛṇīmahe<BR>
RV_09.065.10.1{02}  vṛṣā pavasva dhārayā marutvate ca matsaraḥ<BR>
RV_09.065.10.2{02}  viśvā dadhāna ojasā<BR>
RV_09.065.11.1{03}  taṃ tvā dhartāramoṇyoḥ pavamāna svardṛśam<BR>
RV_09.065.11.2{03}  hinve vājeṣu vājinam<BR>
RV_09.065.12.1{03}  ayā citto vipānayā hariḥ pavasva dhārayā<BR>
RV_09.065.12.2{03}  yujaṃ vājeṣu codaya<BR>
RV_09.065.13.1{03}  ā na indo mahīmiṣaṃ pavasva viśvadarśataḥ<BR>
RV_09.065.13.2{03}  asmabhyaṃ soma gātuvit<BR>
RV_09.065.14.1{03}  ā kalaśā anūṣatendo dhārābhirojasā<BR>
RV_09.065.14.2{03}  endrasya pītayeviśa<BR>
RV_09.065.15.1{03}  yasya te madyaṃ rasaṃ tīvraṃ duhantyadribhiḥ<BR>
RV_09.065.15.2{03}  sa pavasvābhimātihā<BR>
RV_09.065.16.1{04}  rājā medhābhirīyate pavamāno manāvadhi<BR>
RV_09.065.16.2{04}  antarikṣeṇa yātave<BR>
RV_09.065.17.1{04}  ā na indo śatagvinaṃ gavāṃ poṣaṃ svaśvyam<BR>
RV_09.065.17.2{04}  vahā bhagattimūtaye<BR>
RV_09.065.18.1{04}  ā naḥ soma saho juvo rūpaṃ na varcase bhara<BR>
RV_09.065.18.2{04}  suṣvāṇo devavītaye<BR>
RV_09.065.19.1{04}  arṣā soma dyumattamo 'bhi droṇāni roruvat<BR>
RV_09.065.19.2{04}  sīdañchyenona yonimā<BR>
RV_09.065.20.1{04}  apsā indrāya vāyave varuṇāya marudbhyaḥ<BR>
RV_09.065.20.2{04}  somo arṣati viṣṇave<BR>
RV_09.065.21.1{05}  iṣaṃ tokāya no dadhadasmabhyaṃ soma viśvataḥ<BR>
RV_09.065.21.2{05}  ā pavasvasahasriṇam<BR>
RV_09.065.22.1{05}  ye somāsaḥ parāvati ye arvāvati sunvire<BR>
RV_09.065.22.2{05}  ye vādaḥ śaryaṇāvati<BR>
RV_09.065.23.1{05}  ya ārjīkeṣu kṛtvasu ye madhye pastyānām<BR>
RV_09.065.23.2{05}  ye vā janeṣupañcasu<BR>
RV_09.065.24.1{05}  te no vṛṣṭiṃ divas pari pavantāmā suvīryam<BR>
RV_09.065.24.2{05}  suvānā devāsa indavaḥ<BR>
RV_09.065.25.1{05}  pavate haryato harirgṛṇāno jamadagninā<BR>
RV_09.065.25.2{05}  hinvāno goradhitvaci<BR>
RV_09.065.26.1{06}  pra śukrāso vayojuvo hinvānāso na saptayaḥ<BR>
RV_09.065.26.2{06}  śrīṇānāapsu mṛñjata<BR>
RV_09.065.27.1{06}  taṃ tvā suteṣvābhuvo hinvire devatātaye<BR>
RV_09.065.27.2{06}  sa pavasvānayā rucā<BR>
RV_09.065.28.1{06}  ā te dakṣaṃ mayobhuvaṃ vahnimadyā vṛṇīmahe<BR>
RV_09.065.28.2{06}  pāntamāpuruspṛham<BR>
RV_09.065.29.1{06}  ā mandramā vareṇyamā vipramā manīṣiṇam<BR>
RV_09.065.29.2{06}  pāntamā puruspṛham<BR>
RV_09.065.30.1{06}  ā rayimā sucetunamā sukrato tanūṣvā<BR>
RV_09.065.30.2{06}  pāntamā puruspṛham<BR>
<BR>
RV_09.066.01.1{07}  pavasva viśvacarṣaṇe 'bhi viśvāni kāvyā<BR>
RV_09.066.01.2{07}  sakhā sakhibhya īḍyaḥ<BR>
RV_09.066.02.1{07}  tābhyāṃ viśvasya rājasi ye pavamāna dhāmanī<BR>
RV_09.066.02.2{07}  pratīcī soma tasthatuḥ<BR>
RV_09.066.03.1{07}  pari dhāmāni yāni te tvaṃ somāsi viśvataḥ pavamāna ṛtubhiḥ kave<BR>
RV_09.066.04.1{07}  pavasva janayanniṣo 'bhi viśvāni vāryā<BR>
RV_09.066.04.2{07}  sakhā sakhibhya ūtaye<BR>
RV_09.066.05.1{07}  tava śukrāso arcayo divas pṛṣṭhe vi tanvate<BR>
RV_09.066.05.2{07}  pavitraṃ soma dhāmabhiḥ<BR>
RV_09.066.06.1{08}  taveme sapta sindhavaḥ praśiṣaṃ soma sisrate<BR>
RV_09.066.06.2{08}  tubhyaṃ dhāvanti dhenavaḥ<BR>
RV_09.066.07.1{08}  pra soma yāhi dhārayā suta indrāya matsaraḥ<BR>
RV_09.066.07.2{08}  dadhāno akṣiti śravaḥ<BR>
RV_09.066.08.1{08}  samu tvā dhībhirasvaran hinvatīḥ sapta jāmayaḥ<BR>
RV_09.066.08.2{08}  vipramājā vivasvataḥ<BR>
RV_09.066.09.1{08}  mṛjanti tvā samagruvo 'vye jīrāvadhi ṣvani<BR>
RV_09.066.09.2{08}  rebho yadajyase vane<BR>
RV_09.066.10.1{08}  pavamānasya te kave vājin sargā asṛkṣata<BR>
RV_09.066.10.2{08}  arvanto na śravasyavaḥ<BR>
RV_09.066.11.1{09}  achā kośaṃ madhuścutamasṛgraṃ vāre avyaye<BR>
RV_09.066.11.2{09}  avāvaśantadhītayaḥ<BR>
RV_09.066.12.1{09}  achā samudramindavo 'staṃ gāvo na dhenavaḥ<BR>
RV_09.066.12.2{09}  agmannṛtasya yonimā<BR>
RV_09.066.13.1{09}  pra ṇa indo mahe raṇa āpo arṣanti sindhavaḥ<BR>
RV_09.066.13.2{09}  yad gobhirvāsayiṣyase<BR>
RV_09.066.14.1{09}  asya te sakhye vayamiyakṣantastvotayaḥ<BR>
RV_09.066.14.2{09}  indo sakhitvamuśmasi<BR>
RV_09.066.15.1{09}  ā pavasva gaviṣṭaye mahe soma nṛcakṣase<BR>
RV_09.066.15.2{09}  endrasya jaṭhareviśa<BR>
RV_09.066.16.1{10}  mahānasi soma jyeṣṭha ugrāṇāminda ojiṣṭhaḥ<BR>
RV_09.066.16.2{10}  yudhvā sañchaśvajjigetha<BR>
RV_09.066.17.1{10}  ya ugrebhyaścidojīyāñchūrebhyaścicchūrataraḥ<BR>
RV_09.066.17.2{10}  bhūridābhyaścin maṃhīyān<BR>
RV_09.066.18.1{10}  tvaṃ soma sūra eṣastokasya sātā tanūnām<BR>
RV_09.066.18.2{10}  vṛṇīmahe sakhyāya vṛṇīmahe yujyāya<BR>
RV_09.066.19.1{10}  agna āyūṃṣi pavasa ā suvorjamiṣaṃ ca naḥ<BR>
RV_09.066.19.2{10}  āre bādhasva duchunām<BR>
RV_09.066.20.1{10}  agnir{ṛ}ṣiḥ pavamānaḥ pāñcajanyaḥ purohitaḥ<BR>
RV_09.066.20.2{10}  tamīmahemahāgayam<BR>
RV_09.066.21.1{11}  agne pavasva svapā asme varcaḥ suvīryam<BR>
RV_09.066.21.2{11}  dadhad rayiṃ mayi poṣam<BR>
RV_09.066.22.1{11}  pavamāno ati sridho 'bhyarṣati suṣṭutim<BR>
RV_09.066.22.2{11}  sūro na viśvadarśataḥ<BR>
RV_09.066.23.1{11}  sa marmṛjāna āyubhiḥ prayasvān prayase hitaḥ<BR>
RV_09.066.23.2{11}  induratyovicakṣaṇaḥ<BR>
RV_09.066.24.1{11}  pavamāna ṛtaṃ bṛhacchukraṃ jyotirajījanat<BR>
RV_09.066.24.2{11}  kṛṣṇā tamāṃsi jaṅghanat<BR>
RV_09.066.25.1{11}  pavamānasya jaṅghnato hareścandrā asṛkṣata<BR>
RV_09.066.25.2{11}  jīrā ajiraśociṣaḥ<BR>
RV_09.066.26.1{12}  pavamāno rathītamaḥ śubhrebhiḥ śubhraśastamaḥ<BR>
RV_09.066.26.2{12}  hariścandro marudgaṇaḥ<BR>
RV_09.066.27.1{12}  pavamāno vyaśnavad raśmibhirvājasātamaḥ<BR>
RV_09.066.27.2{12}  dadhat stotresuvīryam<BR>
RV_09.066.28.1{12}  pra suvāna indurakṣāḥ pavitramatyavyayam<BR>
RV_09.066.28.2{12}  punāna indurindramā<BR>
RV_09.066.29.1{12}  eṣa somo adhi tvaci gavāṃ krīḷatyadribhiḥ<BR>
RV_09.066.29.2{12}  indraṃ madāya johuvat<BR>
RV_09.066.30.1{12}  yasya te dyumnavat payaḥ pavamānābhṛtaṃ divaḥ<BR>
RV_09.066.30.2{12}  tena no mṛḷa jīvase<BR>
<BR>
RV_09.067.01.1{13}  tvaṃ somāsi dhārayurmandra ojiṣṭho adhvare<BR>
RV_09.067.01.2{13}  pavasva maṃhayadrayiḥ<BR>
RV_09.067.02.1{13}  tvaṃ suto nṛmādano dadhanvān matsarintamaḥ<BR>
RV_09.067.02.2{13}  indrāya sūrirandhasā<BR>
RV_09.067.03.1{13}  tvaṃ suṣvāṇo adribhirabhyarṣa kanikradat<BR>
RV_09.067.03.2{13}  dyumantaṃ śuṣmamuttamam<BR>
RV_09.067.04.1{13}  indurhinvāno arṣati tiro vārāṇyavyayā<BR>
RV_09.067.04.2{13}  harirvājamacikradat<BR>
RV_09.067.05.1{13}  indo vyavyamarṣasi vi śravāṃsi vi saubhagā<BR>
RV_09.067.05.2{13}  vi vājāṃsoma gomataḥ<BR>
RV_09.067.06.1{14}  ā na indo śatagvinaṃ rayiṃ gomantamaśvinam<BR>
RV_09.067.06.2{14}  bharā soma sahasriṇam<BR>
RV_09.067.07.1{14}  pavamānāsa indavastiraḥ pavitramāśavaḥ<BR>
RV_09.067.07.2{14}  indraṃ yāmebhirāśata<BR>
RV_09.067.08.1{14}  kakuhaḥ somyo rasa indurindrāya pūrvyaḥ<BR>
RV_09.067.08.2{14}  āyuḥ pavata āyave<BR>
RV_09.067.09.1{14}  hinvanti sūramusrayaḥ pavamānaṃ madhuścutam<BR>
RV_09.067.09.2{14}  abhi girā samasvaran<BR>
RV_09.067.10.1{14}  avitā no ajāśvaḥ pūṣā yāmani-yāmani<BR>
RV_09.067.10.2{14}  ā bhakṣat kanyāsu naḥ<BR>
RV_09.067.11.1{15}  ayaṃ somaḥ kapardine ghṛtaṃ na pavate madhu<BR>
RV_09.067.11.2{15}  ā bhakṣat kanyāsu naḥ<BR>
RV_09.067.12.1{15}  ayaṃ ta āghṛṇe suto ghṛtaṃ na pavate śuci<BR>
RV_09.067.12.2{15}  ā bhakṣat kanyāsu naḥ<BR>
RV_09.067.13.1{15}  vāco jantuḥ kavīnāṃ pavasva soma dhārayā<BR>
RV_09.067.13.2{15}  deveṣu ratnadhā asi<BR>
RV_09.067.14.1{15}  ā kalaśeṣu dhāvati śyeno varma vi gāhate<BR>
RV_09.067.14.2{15}  abhi droṇā kanikradat<BR>
RV_09.067.15.1{15}  pari pra soma te raso 'sarji kalaśe sutaḥ<BR>
RV_09.067.15.2{15}  śyeno na taktoarṣati<BR>
RV_09.067.16.1{16}  pavasva soma mandayannindrāya madhumattamaḥ<BR>
RV_09.067.17.1{16}  asṛgran devavītaye vājayanto rathā iva<BR>
RV_09.067.18.1{16}  te sutāso madintamāḥ śukrā vāyumasṛkṣata<BR>
RV_09.067.19.1{16}  grāvṇā tunno abhiṣṭutaḥ pavitraṃ soma gachasi<BR>
RV_09.067.19.2{16}  dadhat stotre suvīryam<BR>
RV_09.067.20.1{16}  eṣa tunno abhiṣṭutaḥ pavitramati gāhate<BR>
RV_09.067.20.2{16}  rakṣohā vāramavyayam<BR>
RV_09.067.21.1{17}  yadanti yacca dūrake bhayaṃ vindati māmiha<BR>
RV_09.067.21.2{17}  pavamānavi tajjahi<BR>
RV_09.067.22.1{17}  pavamānaḥ so adya naḥ pavitreṇa vicarṣaṇiḥ<BR>
RV_09.067.22.2{17}  yaḥ potāsa punātu naḥ<BR>
RV_09.067.23.1{17}  yat te pavitramarciṣyagne vitatamantarā<BR>
RV_09.067.23.2{17}  brahma tena punīhi naḥ<BR>
RV_09.067.24.1{17}  yat te pavitramarcivadagne tena punīhi naḥ<BR>
RV_09.067.24.2{17}  brahmasavaiḥ punīhi naḥ<BR>
RV_09.067.25.1{17}  ubhābhyāṃ deva savitaḥ pavitreṇa savena ca<BR>
RV_09.067.25.2{17}  māṃ punīhi viśvataḥ<BR>
RV_09.067.26.1{18}  tribhiṣ ṭvaṃ deva savitarvarṣiṣṭhaiḥ soma dhāmabhiḥ<BR>
RV_09.067.26.2{18}  agne dakṣaiḥ punīhi naḥ<BR>
RV_09.067.27.1{18}  punantu māṃ devajanāḥ punantu vasavo dhiyā<BR>
RV_09.067.27.2{18}  viśve devāḥ punīta mā jātavedaḥ punīhi mā<BR>
RV_09.067.28.1{18}  pra pyāyasva pra syandasva soma viśvebhiraṃśubhiḥ<BR>
RV_09.067.28.2{18}  devebhya uttamaṃ haviḥ<BR>
RV_09.067.29.1{18}  upa priyaṃ panipnataṃ yuvānamāhutīvṛdham<BR>
RV_09.067.29.2{18}  aganma bibhratonamaḥ<BR>
RV_09.067.30.1{18}  alāyyasya paraśurnanāśa tamā pavasva deva soma<BR>
RV_09.067.30.2{18}  ākhuṃ cideva deva soma<BR>
RV_09.067.31.1{18}  yaḥ pāvamānīradhyety ṛṣibhiḥ sambhṛtaṃ rasam<BR>
RV_09.067.31.2{18}  sarvaṃsa pūtamaśnāti svaditaṃ mātariśvanā<BR>
RV_09.067.32.1{18}  pāvamānīryo adhyety ṛṣibhiḥ sambhṛtaṃ rasam<BR>
RV_09.067.32.2{18}  tasmai sarasvatī duhe kṣīraṃ sarpirmadhūdakam<BR>
<BR>
RV_09.068.01.1{19}  pra devamachā madhumanta indavo 'siṣyadanta gāva ā na dhenavaḥ<BR>
RV_09.068.01.2{19}  barhiṣado vacanāvanta ūdhabhiḥ parisrutamusriyānirṇijaṃ dhire<BR>
RV_09.068.02.1{19}  sa roruvadabhi pūrvā acikradadupāruhaḥ śrathayan svādatehariḥ<BR>
RV_09.068.02.2{19}  tiraḥ pavitramapriyannuru jrayo ni śaryāṇi dadhate deva ā varam<BR>
RV_09.068.03.1{19}  vi yo mame yamyā saṃyatī madaḥ sākaṃvṛdhā payasā pinvadakṣitā<BR>
RV_09.068.03.2{19}  mahī apāre rajasī vivevidadabhivrajannakṣitaṃ pāja ā dade<BR>
RV_09.068.04.1{19}  sa mātarā vicaran vājayannapaḥ pra medhiraḥ svadhayā pinvate padam<BR>
RV_09.068.04.2{19}  aṃśuryavena pipiśe yato nṛbhiḥ saṃ jāmibhirnasate rakṣate śiraḥ<BR>
RV_09.068.05.1{19}  saṃ dakṣeṇa manasā jāyate kavir{ṛ}tasya garbho nihito yamā paraḥ<BR>
RV_09.068.05.2{19}  yūnā ha santā prathamaṃ vi jajñaturguhā hitaṃ janima nemamudyatam<BR>
RV_09.068.06.1{20}  mandrasya rūpaṃ vividurmanīṣiṇaḥ śyeno yadandho abharat parāvataḥ<BR>
RV_09.068.06.2{20}  taṃ marjayanta suvṛdhaṃ nadīṣvā uśantamaṃśuṃ pariyantam ṛgmiyam<BR>
RV_09.068.07.1{20}  tvāṃ mṛjanti daśa yoṣaṇaḥ sutaṃ soma ṛṣibhirmatibhirdhītibhirhitam<BR>
RV_09.068.07.2{20}  avyo vārebhiruta devahūtibhirnṛbhiryatovājamā darṣi sātaye<BR>
RV_09.068.08.1{20}  pariprayantaṃ vayyaṃ suṣaṃsadaṃ somaṃ manīṣā abhyanūṣata stubhaḥ<BR>
RV_09.068.08.2{20}  yo dhārayā madhumānūrmiṇā diva iyarti vācaṃ rayiṣāḷ amartyaḥ<BR>
RV_09.068.09.1{20}  ayaṃ diva iyarti viśvamā rajaḥ somaḥ punānaḥ kalaśeṣu sīdati<BR>
RV_09.068.09.2{20}  adbhirgobhirmṛjyate adribhiḥ sutaḥ punāna indurvarivo vidat priyam<BR>
RV_09.068.10.1{20}  evā naḥ soma pariṣicyamāno vayo dadhaccitratamaṃ pavasva<BR>
RV_09.068.10.2{20}  adveṣe dyāvāpṛthivī huvema devā dhatta rayimasme suvīram<BR>
<BR>
RV_09.069.01.1{21}  iṣurna dhanvan prati dhīyate matirvatso na māturupa sarjyūdhani<BR>
RV_09.069.01.2{21}  urudhāreva duhe agra āyatyasya vrateṣvapi soma iṣyate<BR>
RV_09.069.02.1{21}  upo matiḥ pṛcyate sicyate madhu mandrājanī codate antarāsani<BR>
RV_09.069.02.2{21}  pavamānaḥ santaniḥ praghnatāmiva madhumān drapsaḥ pari vāramarṣati<BR>
RV_09.069.03.1{21}  avye vadhūyuḥ pavate pari tvaci śrathnīte naptīraditer{ṛ}taṃ yate<BR>
RV_09.069.03.2{21}  harirakrān yajataḥ saṃyato mado nṛmṇā śiśāno mahiṣo na śobhate<BR>
RV_09.069.04.1{21}  ukṣā mimāti prati yanti dhenavo devasya devīrupa yanti niṣkṛtam<BR>
RV_09.069.04.2{21}  atyakramīdarjunaṃ vāramavyayamatkaṃ na niktampari somo avyata<BR>
RV_09.069.05.1{21}  amṛktena ruśatā vāsasā hariramartyo nirṇijānaḥ pari vyata<BR>
RV_09.069.05.2{21}  divas pṛṣṭhaṃ barhaṇā nirṇije kṛtopastaraṇaṃ camvornabhasmayam<BR>
RV_09.069.06.1{22}  sūryasyeva raśmayo drāvayitnavo matsarāsaḥ prasupaḥ sākamīrate<BR>
RV_09.069.06.2{22}  tantuṃ tataṃ pari sargāsa āśavo nendrād ṛte pavate dhāma kiṃ cana<BR>
RV_09.069.07.1{22}  sindhoriva pravaṇe nimna āśavo vṛṣacyutā madāso gātumāśata<BR>
RV_09.069.07.2{22}  śaṃ no niveśe dvipade catuṣpade 'sme vājaḥ soma tiṣṭhantu kṛṣṭayaḥ<BR>
RV_09.069.08.1{22}  ā naḥ pavasva vasumad dhiraṇyavadaśvāvad gomad yavamat suvīryam<BR>
RV_09.069.08.2{22}  yūyaṃ hi soma pitaro mama sthana divo mūrdhānaḥprasthitā vayaskṛtaḥ<BR>
RV_09.069.09.1{22}  ete somāḥ pavamānāsa indraṃ rathā iva pra yayuḥ sātimacha<BR>
RV_09.069.09.2{22}  sutāḥ pavitramati yantyavyaṃ hitvī vavriṃ haritovṛṣtimacha<BR>
RV_09.069.10.1{22}  indavindrāya bṛhate pavasva sumṛḷīko anavadyo riśādāḥ<BR>
RV_09.069.10.2{22}  bharā candrāṇi gṛṇate vasūni devairdyāvāpṛthivī prāvataṃ naḥ<BR>
<BR>
RV_09.070.01.1{23}  trirasmai sapta dhenavo duduhre satyāmāśiraṃ pūrvye vyomani<BR>
RV_09.070.01.2{23}  catvāryanyā bhuvanāni nirṇije cārūṇi cakre yad ṛtairavardhata<BR>
RV_09.070.02.1{23}  sa bhikṣamāṇo amṛtasya cāruṇa ubhe dyāvā kāvyenā vi śaśrathe<BR>
RV_09.070.02.2{23}  tejiṣṭhā apo maṃhanā pari vyata yadī devasya śravasā sado viduḥ<BR>
RV_09.070.03.1{23}  te asya santu ketavo 'mṛtyavo 'dābhyāso januṣī ubhe anu<BR>
RV_09.070.03.2{23}  yebhirnṛmṇā ca devyā ca punata ādid rājānaṃ mananā agṛbhṇata<BR>
RV_09.070.04.1{23}  sa mṛjyamāno daśabhiḥ sukarmabhiḥ pra madhyamāsu mātṛṣuprame sacā<BR>
RV_09.070.04.2{23}  vratāni pāno amṛtasva cāruṇa ubhe nṛcakṣāanu paśyate viśau<BR>
RV_09.070.05.1{23}  sa marmṛjāna indriyāya dhāyasa obhe antā rodasī harṣate hitaḥ<BR>
RV_09.070.05.2{23}  vṛṣā śuṣmeṇa bādhate vi durmatīrādediśānaḥ śaryaheva śurudhaḥ<BR>
RV_09.070.06.1{24}  sa mātarā na dadṛśāna usriyo nānadadeti marutāmiva svanaḥ<BR>
RV_09.070.06.2{24}  jānannṛtaṃ prathamaṃ yat svarṇaraṃ praśastaye kamavṛṇīta sukratuḥ<BR>
RV_09.070.07.1{24}  ruvati bhīmo vṛṣabhastaviṣyayā śṛṅge śiśāno hariṇīvicakṣaṇaḥ<BR>
RV_09.070.07.2{24}  ā yoniṃ somaḥ sukṛtaṃ ni ṣīdati gavyayītvag bhavati nirṇigavyayī<BR>
RV_09.070.08.1{24}  śuciḥ punānastanvamarepasamavye harirnyadhāviṣṭa sānavi<BR>
RV_09.070.08.2{24}  juṣṭo mitrāya varuṇāya vāyave tridhātu madhu kriyate sukarmabhiḥ<BR>
RV_09.070.09.1{24}  pavasva soma devavītaye vṛṣendrasya hārdi somadhānamā viśa<BR>
RV_09.070.09.2{24}  purā no bādhād duritāti pāraya kṣetravid dhi diśa āhā vipṛchate<BR>
RV_09.070.10.1{24}  hito na saptirabhi vājamarṣendrasyendo jaṭharamā pavasva<BR>
RV_09.070.10.2{24}  nāvā na sindhumati parṣi vidvāñchūro na yudhyannava no nida spaḥ<BR>
<BR>
RV_09.071.01.1{25}  ā dakṣiṇā sṛjyate śuṣmyāsadaṃ veti druho rakṣasaḥ pāti jāgṛviḥ<BR>
RV_09.071.01.2{25}  hariropaśaṃ kṛṇute nabhas paya upastire camvorbrahma nirṇije<BR>
RV_09.071.02.1{25}  pra kriṣṭiheva śūṣa eti roruvadasuryaṃ varṇaṃ ni riṇīte asya tam<BR>
RV_09.071.02.2{25}  jahāti vavriṃ pitureti niṣkṛtamupaprutaṃ kṛṇute nirṇijaṃ tanā<BR>
RV_09.071.03.1{25}  adribhiḥ sutaḥ pavate gabhastyorvṛṣāyate nabhasā vepate matī<BR>
RV_09.071.03.2{25}  sa modate nasate sādhate girā nenikte apsu yajate parīmaṇi<BR>
RV_09.071.04.1{25}  pari dyukṣaṃ sahasaḥ parvatāvṛdhaṃ madhvaḥ siñcanti harmyasya sakṣaṇim<BR>
RV_09.071.04.2{25}  ā yasmin gāvaḥ suhutāda ūdhani mūrdhaṃchrīṇantyagriyaṃ varīmabhiḥ<BR>
RV_09.071.05.1{25}  samī rathaṃ na bhurijoraheṣata daśa svasāro aditerupastha ā<BR>
RV_09.071.05.2{25}  jigādupa jrayati gorapīcyaṃ padaṃ yadasya matuthā ajījanan<BR>
RV_09.071.06.1{26}  śyeno na yoniṃ sadanaṃ dhiyā kṛtaṃ hiraṇyayamāsadaṃ deva eṣati<BR>
RV_09.071.06.2{26}  e riṇanti barhiṣi priyaṃ girāśvo na devānapyeti yajñiyaḥ<BR>
RV_09.071.07.1{26}  parā vyakto aruṣo divaḥ kavirvṛṣā tripṛṣṭho anaviṣṭagā abhi<BR>
RV_09.071.07.2{26}  sahasraṇītiryatiḥ parāyatī rebho na pūrvīruṣaso vi rājati<BR>
RV_09.071.08.1{26}  tveṣaṃ rūpaṃ kṛṇute varṇo asya sa yatrāśayat samṛtā sedhati sridhaḥ<BR>
RV_09.071.08.2{26}  apsā yāti svadhayā daivyaṃ janaṃ saṃ suṣṭutī nasate saṃ goagrayā<BR>
RV_09.071.09.1{26}  ukṣeva yūthā pariyannarāvīdadhi tviṣīradhita sūryasya<BR>
RV_09.071.09.2{26}  divyaḥ suparṇo 'va cakṣata kṣāṃ somaḥ pari kratunā paśyate jāḥ<BR>
<BR>
RV_09.072.01.1{27}  hariṃ mṛjantyaruṣo na yujyate saṃ dhenubhiḥ kalaśe somo ajyate<BR>
RV_09.072.01.2{27}  ud vācamīrayati hinvate matī puruṣṭutasya kati citparipriyaḥ<BR>
RV_09.072.02.1{27}  sākaṃ vadanti bahavo manīṣiṇa indrasya somaṃ jaṭhare yadāduhuḥ<BR>
RV_09.072.02.2{27}  yadī mṛjanti sugabhastayo naraḥ sanīḷābhirdaśabhiḥ kāmyaṃ madhu<BR>
RV_09.072.03.1{27}  aramamāṇo atyeti gā abhi sūryasya priyaṃ duhitustiro ravam<BR>
RV_09.072.03.2{27}  anvasmai joṣamabharad vinaṃgṛsaḥ saṃ dvayībhiḥ svasṛbhiḥ kṣeti jāmibhiḥ<BR>
RV_09.072.04.1{27}  nṛdhūto adriṣuto barhiṣi priyaḥ patirgavāṃ pradiva indur{ṛ}tviyaḥ<BR>
RV_09.072.04.2{27}  purandhivān manuṣo yajñasādhanaḥ śucirdhiyāpavate soma indra te<BR>
RV_09.072.05.1{27}  nṛbāhubhyāṃ codito dhārayā suto 'nuṣvadhaṃ pavate soma indra te<BR>
RV_09.072.05.2{27}  āprāḥ kratūn samajairadhvare matīrverna druṣaccamvorāsadad dhariḥ<BR>
RV_09.072.06.1{28}  aṃśuṃ duhanti stanayantamakṣitaṃ kaviṃ kavayo 'paso manīṣiṇaḥ<BR>
RV_09.072.06.2{28}  samī gāvo matayo yanti saṃyata ṛtasya yonā sadane punarbhuvaḥ<BR>
RV_09.072.07.1{28}  nābhā pṛthivyā dharuṇo maho divo 'pāmūrmau sindhuṣvantarukṣitaḥ<BR>
RV_09.072.07.2{28}  indrasya vajro vṛṣabho vibhūvasuḥ somo hṛdepavate cāru matsaraḥ<BR>
RV_09.072.08.1{28}  sa tū pavasva pari pārthivaṃ raja stotre śikṣannādhūnvate ca sukrato<BR>
RV_09.072.08.2{28}  mā no nirbhāg vasunaḥ sādanaspṛśo rayiṃ piśaṅgaṃ bahulaṃ vasīmahi<BR>
RV_09.072.09.1{28}  ā tū na indo śatadātvaśvyaṃ sahasradātu paśumad dhiraṇyavat<BR>
RV_09.072.09.2{28}  upa māsva bṛhatī revatīriṣo 'dhi stotrasya pavamāna no gahi<BR>
<BR>
RV_09.073.01.1{29}  srakve drapsasya dhamataḥ samasvarannṛtasya yonā samarantanābhayaḥ<BR>
RV_09.073.01.2{29}  trīn sa mūrdhno asuraścakra ārabhe satyasyanāvaḥ sukṛtamapīparan<BR>
RV_09.073.02.1{29}  samyak samyañco mahiṣā aheṣata sindhorūrmāvadhi venā avīvipan<BR>
RV_09.073.02.2{29}  madhordhārābhirjanayanto arkamit priyāmindrasya tanvamavīvṛdhan<BR>
RV_09.073.03.1{29}  pavitravantaḥ pari vācamāsate pitaiṣāṃ pratno abhi rakṣati vratam<BR>
RV_09.073.03.2{29}  mahaḥ samudraṃ varuṇastiro dadhe dhīrā icchekurdharuṇeṣvārabham<BR>
RV_09.073.04.1{29}  sahasradhāre 'va te samasvaran divo nāke madhujihvā asaścataḥ<BR>
RV_09.073.04.2{29}  asya spaśo na ni miṣanti bhūrṇayaḥ pade-pade pāśinaḥ santi setavaḥ<BR>
RV_09.073.05.1{29}  piturmāturadhyā ye samasvarannṛcā śocantaḥ sandahanto avratān<BR>
RV_09.073.05.2{29}  indradviṣṭāmapa dhamanti māyayā tvacamasiknīṃ bhūmano divas pari<BR>
RV_09.073.06.1{30}  pratnān mānādadhyā ye samasvarañchlokayantrāso rabhasasya mantavaḥ<BR>
RV_09.073.06.2{30}  apānakṣāso badhirā ahāsata ṛtasya panthāṃ na taranti duṣkṛtaḥ<BR>
RV_09.073.07.1{30}  sahasradhāre vitate pavitra ā vācaṃ punanti kavayo manīṣiṇaḥ<BR>
RV_09.073.07.2{30}  rudrāsa eṣāmiṣirāso adruha spaśaḥ svañcaḥ sudṛśo nṛcakṣasaḥ<BR>
RV_09.073.08.1{30}  ṛtasya gopā na dabhāya sukratustrī ṣa pavitrā hṛdyantarā dadhe<BR>
RV_09.073.08.2{30}  vidvān sa viśvā bhuvanābhi paśyatyavājuṣṭān vidhyati karte avratān<BR>
RV_09.073.09.1{30}  ṛtasya tanturvitataḥ pavitra ā jihvāyā agre varuṇasya māyayā<BR>
RV_09.073.09.2{30}  dhīrāścit tat saminakṣanta āśatātrā kartamava padātyaprabhuh<BR>
<BR>
RV_09.074.01.1{31}  śiśurna jāto 'va cakradad vane svaryad vājyaruṣaḥ siṣāsati<BR>
RV_09.074.01.2{31}  divo retasā sacate payovṛdhā tamīmahe sumatī śarma saprathaḥ<BR>
RV_09.074.02.1{31}  divo ya skambho dharuṇaḥ svātata āpūrṇo aṃśuḥ paryetiviśvataḥ<BR>
RV_09.074.02.2{31}  seme mahī rodasī yakṣadāvṛtā samīcīne dādhāra samiṣaḥ kaviḥ<BR>
RV_09.074.03.1{31}  mahi psaraḥ sukṛtaṃ somyaṃ madhūrvī gavyūtiraditer{ṛ}taṃ yate<BR>
RV_09.074.03.2{31}  īśe yo vṛṣṭerita usriyo vṛṣāpāṃ netā ya itaūtir{ṛ}gmiyaḥ<BR>
RV_09.074.04.1{31}  ātmanvan nabho duhyate ghṛtaṃ paya ṛtasya nābhiramṛtaṃ vijāyate<BR>
RV_09.074.04.2{31}  samīcīnāḥ sudānavaḥ prīṇanti taṃ naro hitamava mehanti peravaḥ<BR>
RV_09.074.05.1{31}  arāvīdaṃśuḥ sacamāna ūrmiṇā devāvyaṃ manuṣe pinvatitvacam<BR>
RV_09.074.05.2{31}  dadhāti garbhamaditerupastha ā yena tokaṃ ca tanayaṃ ca dhāmahe<BR>
RV_09.074.06.1{32}  sahasradhāre 'va tā asaścatastṛtīye santu rajasi prajāvatīḥ<BR>
RV_09.074.06.2{32}  catasro nābho nihitā avo divo havirbharantyamṛtaṃ ghṛtaścutaḥ<BR>
RV_09.074.07.1{32}  śvetaṃ rūpaṃ kṛṇute yat siṣāsati somo mīḍhvānasuro veda bhūmanaḥ<BR>
RV_09.074.07.2{32}  dhiyā śamī sacate semabhi pravad divas kavandhamava darṣadudriṇam<BR>
RV_09.074.08.1{32}  adha śvetaṃ kalaśaṃ gobhiraktaṃ kārṣmannā vājyakramīt sasavān<BR>
RV_09.074.08.2{32}  ā hinvire manasā devayantaḥ kakṣīvate śatahimāya gonām<BR>
RV_09.074.09.1{32}  adbhiḥ soma papṛcānasya te raso 'vyo vāraṃ vi pavamāna dhāvati<BR>
RV_09.074.09.2{32}  sa mṛjyamānaḥ kavibhirmadintama svadasvendrāya pavamāna pītaye<BR>
<BR>
RV_09.075.01.1{33}  abhi priyāṇi pavate canohito nāmāni yahvo adhi yeṣu vardhate<BR>
RV_09.075.01.2{33}  ā sūryasya bṛhato bṛhannadhi rathaṃ viṣvañcamaruhad vicakṣaṇaḥ<BR>
RV_09.075.02.1{33}  ṛtasya jihvā pavate madhu priyaṃ vaktā patirdhiyo asyā adābhyaḥ<BR>
RV_09.075.02.2{33}  dadhāti putraḥ pitrorapīcyaṃ nāma tṛtīyamadhi rocane divaḥ<BR>
RV_09.075.03.1{33}  ava dyutānaḥ kalaśānacikradan nṛbhiryemānaḥ kośa ā hiraṇyaye<BR>
RV_09.075.03.2{33}  abhīm ṛtasya dohanā anūṣatādhi tripṛṣṭha uṣaso vi rājati<BR>
RV_09.075.04.1{33}  adribhiḥ suto matibhiścanohitaḥ prarocayan rodasī mātarāśuciḥ<BR>
RV_09.075.04.2{33}  romāṇyavyā samayā vi dhāvati madhordhārā pinvamānā dive-dive<BR>
RV_09.075.05.1{33}  pari soma pra dhanvā svastaye nṛbhiḥ punāno abhi vāsayāśiram<BR>
RV_09.075.05.2{33}  ye te madā āhanaso vihāyasastebhirindraṃ codaya dātave magham<BR>
<BR>
RV_09.076.01.1{01}  dhartā divaḥ pavate kṛtvyo raso dakṣo devānāmanumādyo nṛbhiḥ<BR>
RV_09.076.01.2{01}  hariḥ sṛjāno atyo na satvabhirvṛthā pājāṃsi kṛṇute nadīṣvā<BR>
RV_09.076.02.1{01}  śūro na dhatta āyudhā gabhastyoḥ svaḥ siṣāsan rathiro gaviṣṭiṣu<BR>
RV_09.076.02.2{01}  indrasya śuṣmamīrayannapasyubhirindurhinvāno ajyate manīṣibhiḥ<BR>
RV_09.076.03.1{01}  indrasya soma pavamāna ūrmiṇā taviṣyamāṇo jaṭhareṣvāviśa<BR>
RV_09.076.03.2{01}  pra ṇaḥ pinva vidyudabhreva rodasī dhiyā na vājānupa māsi śaśvataḥ<BR>
RV_09.076.04.1{01}  viśvasya rājā pavate svardṛśa ṛtasya dhītim ṛṣiṣāḷ avīvaśat<BR>
RV_09.076.04.2{01}  yaḥ sūryasyāsireṇa mṛjyate pitā matīnāmasamaṣṭakāvyaḥ<BR>
RV_09.076.05.1{01}  vṛṣeva yūthā pari kośamarṣasyapāmupasthe vṛṣabhaḥ kanikradat<BR>
RV_09.076.05.2{01}  sa indrāya pavase matsarintamo yathā jeṣāma samithe tvotayaḥ<BR>
<BR>
RV_09.077.01.1{02}  eṣa pra kośe madhumānacikradadindrasya vajro vapuṣo vapuṣṭaraḥ<BR>
RV_09.077.01.2{02}  abhīm ṛtasya sudughā ghṛtaścuto vāśrā arṣantipayaseva dhenavaḥ<BR>
RV_09.077.02.1{02}  sa pūrvyaḥ pavate yaṃ divas pari śyeno mathāyadiṣitastiro rajaḥ<BR>
RV_09.077.02.2{02}  sa madhva ā yuvate vevijāna it kṛśānorasturmanasāha bibhyuṣā<BR>
RV_09.077.03.1{02}  te naḥ pūrvāsa uparāsa indavo mahe vājāya dhanvantu gomate<BR>
RV_09.077.03.2{02}  īkṣeṇyāso ahyo na cāravo brahma-brahma ye jujuṣurhavir haviḥ<BR>
RV_09.077.04.1{02}  ayaṃ no vidvān vanavad vanuṣyata induḥ satrācā manasā puruṣṭutaḥ<BR>
RV_09.077.04.2{02}  inasya yaḥ sadane garbhamādadhe gavāmurubjamabhyarṣati vrajam<BR>
RV_09.077.05.1{02}  cakrirdivaḥ pavate kṛtvyo raso mahānadabdho varuṇo hurugyate<BR>
RV_09.077.05.2{02}  asāvi mitro vṛjaneṣu yajñiyo 'tyo na yūthe vṛṣayuḥ kanikradat<BR>
<BR>
RV_09.078.01.1{03}  pra rājā vācaṃ janayannasiṣyadadapo vasāno abhi gā iyakṣati<BR>
RV_09.078.01.2{03}  gṛbhṇāti ripramavirasya tānvā śuddho devānāmupa yāti niṣkṛtam<BR>
RV_09.078.02.1{03}  indrāya soma pari ṣicyase nṛbhirnṛcakṣā ūrmiḥ kavirajyase vane<BR>
RV_09.078.02.2{03}  pūrvīrhi te srutayaḥ santi yātave sahasramaśvā harayaścamūṣadaḥ<BR>
RV_09.078.03.1{03}  samudriyā apsaraso manīṣiṇamāsīnā antarabhi somamakṣaran<BR>
RV_09.078.03.2{03}  tā īṃ hinvanti harmyasya sakṣaṇiṃ yācante sumnaṃ pavamānamakṣitam<BR>
RV_09.078.04.1{03}  gojin naḥ somo rathajid dhiraṇyajit svarjidabjit pavate sahasrajit<BR>
RV_09.078.04.2{03}  yaṃ devāsaścakrire pītaye madaṃ svādiṣṭhaṃ drapsamaruṇaṃ mayobhuvam<BR>
RV_09.078.05.1{03}  etāni soma pavamāno asmayuḥ satyāni kṛṇvan draviṇānyarṣasi<BR>
RV_09.078.05.2{03}  jahi śatrumantike dūrake ca ya urvīṃ gavyūtimabhayaṃ ca nas kṛdhi<BR>
<BR>
RV_09.079.01.1{04}  acodaso no dhanvantvindavaḥ pra suvānāso bṛhaddiveṣu harayaḥ<BR>
RV_09.079.01.2{04}  vi ca naśan na iṣo arātayo 'ryo naśanta saniṣanta no dhiyaḥ<BR>
RV_09.079.02.1{04}  pra ṇo dhanvantvindavo madacyuto dhanā vā yebhirarvato junīmasi<BR>
RV_09.079.02.2{04}  tiro martasya kasya cit parihvṛtiṃ vayaṃ dhanāni viśvadhā bharemahi<BR>
RV_09.079.03.1{04}  uta svasyā arātyā arirhi ṣa utānyasyā arātyā vṛko hi ṣaḥ<BR>
RV_09.079.03.2{04}  dhanvan na tṛṣṇā samarīta tānabhi soma jahipavamāna durādhyaḥ<BR>
RV_09.079.04.1{04}  divi te nābhā paramo ya ādade pṛthivyāste ruruhuḥ sānavikṣipaḥ<BR>
RV_09.079.04.2{04}  adrayastvā bapsati goradhi tvacyapsu tvā hastairduduhurmanīṣiṇaḥ<BR>
RV_09.079.05.1{04}  evā ta indo subhvaṃ supeśasaṃ rasaṃ tuñjanti prathamā abhiśriyaḥ<BR>
RV_09.079.05.2{04}  nidaṃ-nidaṃ pavamāna ni tāriṣa āviste śuṣmo bhavatu priyo madaḥ<BR>
<BR>
RV_09.080.01.1{05}  somasya dhārā pavate nṛcakṣasa ṛtena devān havate divas pari<BR>
RV_09.080.01.2{05}  bṛhaspate ravathenā vi didyute samudrāso na savanāni vivyacuḥ<BR>
RV_09.080.02.1{05}  yaṃ tvā vājinnaghnyā abhyanūṣatāyohataṃ yonimā rohasi dyumān<BR>
RV_09.080.02.2{05}  maghonāmāyuḥ pratiran mahi śrava indrāya somapavase vṛṣā madaḥ<BR>
RV_09.080.03.1{05}  endrasya kukṣā pavate madintama ūrjaṃ vasānaḥ śravase sumaṅgalaḥ<BR>
RV_09.080.03.2{05}  pratyaṃ sa viśvā bhuvanābhi paprathe krīḷan hariratyaḥ syandate vṛṣā<BR>
RV_09.080.04.1{05}  taṃ tvā devebhyo madhumattamaṃ naraḥ sahasradhāraṃ duhate daśa kṣipaḥ<BR>
RV_09.080.04.2{05}  nṛbhiḥ soma pracyuto grāvabhiḥ suto viśvāndevānā pavasvā sahasrajit<BR>
RV_09.080.05.1{05}  taṃ tvā hastino madhumantamadribhirduhantyapsu vṛṣabhandaśa kṣipaḥ<BR>
RV_09.080.05.2{05}  indraṃ soma mādayan daivyaṃ janaṃ sindhorivormiḥ pavamāno arṣasi<BR>
<BR>
RV_09.081.01.1{06}  pra somasya pavamānasyormaya indrasya yanti jaṭharaṃ supeśasaḥ<BR>
RV_09.081.01.2{06}  dadhnā yadīmunnītā yaśasā gavāṃ dānāya śūramudamandiṣuḥ sutāḥ<BR>
RV_09.081.02.1{06}  achā hi somaḥ kalaśānasiṣyadadatyo na voḷhā raghuvartanirvṛṣā<BR>
RV_09.081.02.2{06}  athā devānāmubhayasya janmano vidvānaśnotyamuta itaśca yat<BR>
RV_09.081.03.1{06}  ā naḥ soma pavamānaḥ kirā vasvindo bhava maghavā rādhaso mahaḥ<BR>
RV_09.081.03.2{06}  śikṣā vayodho vasave su cetunā mā no gayamāre asmat parā sicaḥ<BR>
RV_09.081.04.1{06}  ā naḥ pūṣā pavamānaḥ surātayo mitro gachantu varuṇaḥ sajoṣasaḥ<BR>
RV_09.081.04.2{06}  bṛhaspatirmaruto vāyuraśvinā tvaṣṭā savitā suyamā sarasvatī<BR>
RV_09.081.05.1{06}  ubhe dyāvāpṛthivī viśvaminve aryamā devo aditirvidhātā<BR>
RV_09.081.05.2{06}  bhago nṛśaṃsa urvantarikṣaṃ viśve devāḥ pavamānaṃjuṣanta<BR>
<BR>
RV_09.082.01.1{07}  asāvi somo aruṣo vṛṣā harī rājeva dasmo abhi gā acikradat<BR>
RV_09.082.01.2{07}  punāno vāraṃ paryetyavyayaṃ śyeno na yoniṃ ghṛtavantamāsadam<BR>
RV_09.082.02.1{07}  kavirvedhasyā paryeṣi māhinamatyo na mṛṣṭo abhi vājamarṣasi<BR>
RV_09.082.02.2{07}  apasedhan duritā soma mṛḷaya ghṛtaṃ vasānaḥ pariyāsi nirṇijam<BR>
RV_09.082.03.1{07}  parjanyaḥ pitā mahiṣasya parṇino nābhā pṛthivyā giriṣukṣayaṃ dadhe<BR>
RV_09.082.03.2{07}  svasāra āpo abhi gā utāsaran saṃ grāvabhirnasate vīte adhvare<BR>
RV_09.082.04.1{07}  jāyeva patyāvadhi śeva maṃhase pajrāyā garbha śṛṇuhi bravīmi te<BR>
RV_09.082.04.2{07}  antarvāṇīṣu pra carā su jīvase 'nindyo vṛjane soma jāgṛhi<BR>
RV_09.082.05.1{07}  yathā pūrvebhyaḥ śatasā amṛdhraḥ sahasrasāḥ paryayā vājamindo<BR>
RV_09.082.05.2{07}  evā pavasva suvitāya navyase tava vratamanvāpaḥ sacante<BR>
<BR>
RV_09.083.01.1{08}  pavitraṃ te vitataṃ brahmaṇas pate prabhurgātrāṇi paryeṣiviśvataḥ<BR>
RV_09.083.01.2{08}  ataptatanūrna tadāmo aśnute śṛtāsa id vahantastat samāśata<BR>
RV_09.083.02.1{08}  tapoṣ pavitraṃ vitataṃ divas pade śocanto asya tantavo vyasthiran<BR>
RV_09.083.02.2{08}  avantyasya pavītāramāśavo divas pṛṣṭhamadhitiṣṭhanti cetasā<BR>
RV_09.083.03.1{08}  arūrucaduṣasaḥ pṛśniragriya ukṣā bibharti bhuvanāni vājayuḥ<BR>
RV_09.083.03.2{08}  māyāvino mamire asya māyayā nṛcakṣasaḥ pitaro garbhamā dadhuḥ<BR>
RV_09.083.04.1{08}  gandharva itthā padamasya rakṣati pāti devānāṃ janimānyadbhutaḥ<BR>
RV_09.083.04.2{08}  gṛbhṇāti ripuṃ nidhayā nidhāpatiḥ sukṛttamā madhuno bhakṣamāśata<BR>
RV_09.083.05.1{08}  havirhaviṣmo mahi sadma daivyaṃ nabho vasānaḥ pari yāsyadhvaram<BR>
RV_09.083.05.2{08}  rājā pavitraratho vājamāruhaḥ sahasrabhṛṣṭirjayasi śravo bṛhat<BR>
<BR>
RV_09.084.01.1{09}  pavasva devamādano vicarṣaṇirapsā indrāya varuṇāya vāyave<BR>
RV_09.084.01.2{09}  kṛdhī no adya varivaḥ svastimadurukṣitau gṛṇīhi daivyaṃ janam<BR>
RV_09.084.02.1{09}  ā yastasthau bhuvanānyamartyo viśvāni somaḥ pari tānyarṣati<BR>
RV_09.084.02.2{09}  kṛṇvan saṃcṛtaṃ vicṛtamabhiṣṭaya induḥ siṣaktyuṣasaṃ na sūryaḥ<BR>
RV_09.084.03.1{09}  ā yo gobhiḥ sṛjyata oṣadhīṣvā devānāṃ sumna iṣayannupāvasuḥ<BR>
RV_09.084.03.2{09}  ā vidyutā pavate dhārayā suta indraṃ somo mādayan daivyaṃ janam<BR>
RV_09.084.04.1{09}  eṣa sya somaḥ pavate sahasrajid dhinvāno vācamiṣirāmuṣarbudham<BR>
RV_09.084.04.2{09}  induḥ samudramudiyarti vāyubhirendrasya hārdikalaśeṣu sīdati<BR>
RV_09.084.05.1{09}  abhi tyaṃ gāvaḥ payasā payovṛdhaṃ somaṃ śrīṇanti matibhiḥ svarvidam<BR>
RV_09.084.05.2{09}  dhanaṃjayaḥ pavate kṛtvyo raso vipraḥ kaviḥkāvyenā svarcanāḥ<BR>
<BR>
RV_09.085.01.1{10}  indrāya soma suṣutaḥ pari sravāpāmīvā bhavatu rakṣasā saha<BR>
RV_09.085.01.2{10}  mā te rasasya matsata dvayāvino draviṇasvanta iha santvindavaḥ<BR>
RV_09.085.02.1{10}  asmān samarye pavamāna codaya dakṣo devānāmasi hi priyo madaḥ<BR>
RV_09.085.02.2{10}  jahi śatrūnrabhyā bhandanāyataḥ pibendra somamava no mṛdho jahi<BR>
RV_09.085.03.1{10}  adabdha indo pavase madintama ātmendrasya bhavasi dhāsiruttamaḥ<BR>
RV_09.085.03.2{10}  abhi svaranti bahavo manīṣiṇo rājānamasya bhuvanasyaniṃsate<BR>
RV_09.085.04.1{10}  sahasraṇīthaḥ śatadhāro adbhuta indrāyenduḥ pavate kāmyaṃ madhu<BR>
RV_09.085.04.2{10}  jayan kṣetramabhyarṣā jayannapa uruṃ no gātuṃ kṛṇu soma mīḍhvaḥ<BR>
RV_09.085.05.1{10}  kanikradat kalaśe gobhirajyase vyavyayaṃ samayā vāramarṣasi<BR>
RV_09.085.05.2{10}  marmṛjyamāno atyo na sānasirindrasya soma jaṭhare samakṣaraḥ<BR>
RV_09.085.06.1{10}  svāduḥ pavasva divyāya janmane svādurindrāya suhavītunāmne<BR>
RV_09.085.06.2{10}  svādurmitrāya varuṇāya vāyave bṛhaspataye madhumānadābhyaḥ<BR>
RV_09.085.07.1{11}  atyaṃ mṛjanti kalaśe daśa kṣipaḥ pra viprāṇāṃ matayo vāca īrate<BR>
RV_09.085.07.2{11}  pavamānā abhyarṣanti suṣṭutimendraṃ viśantimadirāsa indavaḥ<BR>
RV_09.085.08.1{11}  pavamāno abhyarṣā suvīryamurvīṃ gavyūtiṃ mahi śarma saprathaḥ<BR>
RV_09.085.08.2{11}  mākirno asya pariṣūtirīśatendo jayema tvayādhanaṃ-dhanam<BR>
RV_09.085.09.1{11}  adhi dyāmasthād vṛṣabho vicakṣaṇo 'rūrucad vi divo rocanā kaviḥ<BR>
RV_09.085.09.2{11}  rājā pavitramatyeti roruvad divaḥ pīyūṣanduhate nṛcakṣasaḥ<BR>
RV_09.085.10.1{11}  divo nāke madhujihvā asaścato venā duhantyukṣaṇaṃ giriṣṭhām<BR>
RV_09.085.10.2{11}  apsu drapsaṃ vāvṛdhānaṃ samudra ā sindhorūrmāmadhumantaṃ pavitra ā<BR>
RV_09.085.11.1{11}  nāke suparṇamupapaptivāṃsaṃ giro venānāmakṛpanta pūrvīḥ<BR>
RV_09.085.11.2{11}  śiśuṃ rihanti matayaḥ panipnataṃ hiraṇyayaṃ śakunaṃ kṣāmaṇi sthām<BR>
RV_09.085.12.1{11}  ūrdhvo gandharvo adhi nāke asthād viśvā rūpā praticakṣāṇo asya<BR>
RV_09.085.12.2{11}  bhānuḥ śukreṇa śociṣā vyadyaut prārūrucad rodasī mātarā śuciḥ<BR>
<BR>
RV_09.086.01.1{12}  pra ta āśavaḥ pavamāna dhījavo madā arṣanti raghujā iva tmanā<BR>
RV_09.086.01.2{12}  divyāḥ suparṇā madhumanta indavo madintamāsaḥ pari kośamāsate<BR>
RV_09.086.02.1{12}  pra te madāso madirāsa āśavo 'sṛkṣata rathyāso yathā pṛthak<BR>
RV_09.086.02.2{12}  dhenurna vatsaṃ payasābhi vajriṇamindramindavo madhumanta ūrmayaḥ<BR>
RV_09.086.03.1{12}  atyo na hiyāno abhi vājamarṣa svarvit kośaṃ divo adrimātaram<BR>
RV_09.086.03.2{12}  vṛṣā pavitre adhi sāno avyaye somaḥ punāna indriyāya dhāyase<BR>
RV_09.086.04.1{12}  pra ta āśvinīḥ pavamāna dhījuvo divyā asṛgran payasā dharīmaṇi<BR>
RV_09.086.04.2{12}  prāntar{ṛ}ṣayaḥ sthāvirīrasṛkṣata ye tvā mṛjanty ṛṣiṣāṇa vedhasaḥ<BR>
RV_09.086.05.1{12}  viśvā dhāmāni viśvacakṣa ṛbhvasaḥ prabhoste sataḥ pariyanti ketavaḥ<BR>
RV_09.086.05.2{12}  vyānaśiḥ pavase soma dharmabhiḥ patirviśvasya bhuvanasya rājasi<BR>
RV_09.086.06.1{13}  ubhayataḥ pavamānasya raśmayo dhruvasya sataḥ pari yanti ketavaḥ<BR>
RV_09.086.06.2{13}  yadī pavitre adhi mṛjyate hariḥ sattā ni yonā kalaśeṣu sīdati<BR>
RV_09.086.07.1{13}  yajñasya ketuḥ pavate svadhvaraḥ somo devānāmupa yāti niṣkṛtam<BR>
RV_09.086.07.2{13}  sahasradhāraḥ pari kośamarṣati vṛṣā pavitramatyeti roruvat<BR>
RV_09.086.08.1{13}  rājā samudraṃ nadyo vi gāhate 'pāmūrmiṃ sacate sindhuṣu śritaḥ<BR>
RV_09.086.08.2{13}  adhyasthāt sānu pavamāno avyayaṃ nābhā pṛthivyā dharuṇo maho divaḥ<BR>
RV_09.086.09.1{13}  divo na sānu stanayannacikradad dyauśca yasya pṛthivī ca dharmabhiḥ<BR>
RV_09.086.09.2{13}  indrasya sakhyaṃ pavate vivevidat somaḥ punānaḥkalaśeṣu sīdati<BR>
RV_09.086.10.1{13}  jyotiryajñasya pavate madhu priyaṃ pitā devānāṃ janitā vibhūvasuḥ<BR>
RV_09.086.10.2{13}  dadhāti ratnaṃ svadhayorapīcyaṃ madintamo matsara indriyo rasaḥ<BR>
RV_09.086.11.1{14}  abhikrandan kalaśaṃ vājyarṣati patirdivaḥ śatadhāro vicakṣaṇaḥ<BR>
RV_09.086.11.2{14}  harirmitrasya sadaneṣu sīdati marmṛjāno 'vibhiḥsindhubhirvṛṣā<BR>
RV_09.086.12.1{14}  agre sindhūnāṃ pavamāno arṣatyagre vāco agriyo goṣu gachati<BR>
RV_09.086.12.2{14}  agre vājasya bhajate mahādhanaṃ svāyudhaḥ sotṛbhiḥ pūyate vṛṣā<BR>
RV_09.086.13.1{14}  ayaṃ matavāñchakuno yathā hito 'vye sasāra pavamāna ūrmiṇā<BR>
RV_09.086.13.2{14}  tava kratvā rodasī antarā kave śucirdhiyā pavate soma indra te<BR>
RV_09.086.14.1{14}  drāpiṃ vasāno yajato divispṛśamantarikṣaprā bhuvaneṣvarpitaḥ<BR>
RV_09.086.14.2{14}  svarjajñāno nabhasābhyakramīt pratnamasya pitaramā vivāsati<BR>
RV_09.086.15.1{14}  so asya viśe mahi śarma yachati yo asya dhāma prathamaṃ vyānaśe<BR>
RV_09.086.15.2{14}  padaṃ yadasya parame vyomanyato viśvā abhi saṃyāti saṃyataḥ<BR>
RV_09.086.16.1{15}  pro ayāsīdindurindrasya niṣkṛtaṃ sakhā sakhyurna pra mināti saṃgiram<BR>
RV_09.086.16.2{15}  marya iva yuvatibhiḥ samarṣati somaḥ kalaśe śatayāmnā pathā<BR>
RV_09.086.17.1{15}  pra vo dhiyo mandrayuvo vipanyuvaḥ panasyuvaḥ saṃvasaneṣvakramuḥ<BR>
RV_09.086.17.2{15}  somaṃ manīṣā abhyanūṣata stubho 'bhi dhenavaḥ payasemaśiśrayuḥ<BR>
RV_09.086.18.1{15}  ā naḥ soma saṃyataṃ pipyuśīmiṣamindo pavasva pavamānoasridham<BR>
RV_09.086.18.2{15}  yā no dohate trirahannasaścuṣī kṣumad vājavan madhumad suvīryam<BR>
RV_09.086.19.1{15}  vṛṣā matīnāṃ pavate vicakṣaṇaḥ somo ahnaḥ pratarītoṣaso divaḥ<BR>
RV_09.086.19.2{15}  krāṇā sindhūnāṃ kalaśānavīvaśadindrasya hārdyāviśan manīṣibhiḥ<BR>
RV_09.086.20.1{15}  manīṣibhiḥ pavate pūrvyaḥ kavirnṛbhiryataḥ pari kośānacikradat<BR>
RV_09.086.20.2{15}  tritasya nāma janayan madhu kṣaradindrasya vāyoḥ sakhyāya kartave<BR>
RV_09.086.21.1{16}  ayaṃ punāna uṣaso vi rocayadayaṃ sindhubhyo abhavadu lokakṛt<BR>
RV_09.086.21.2{16}  ayaṃ triḥ sapta duduhāna āśiraṃ somo hṛde pavate cāru matsaraḥ<BR>
RV_09.086.22.1{16}  pavasva soma divyeṣu dhāmasu sṛjāna indo kalaśe pavitra ā<BR>
RV_09.086.22.2{16}  sīdannindrasya jaṭhare kanikradan nṛbhiryataḥ sūryamārohayo divi<BR>
RV_09.086.23.1{16}  adribhiḥ sutaḥ pavase pavitra ā indavindrasya jaṭhareṣvāviśan<BR>
RV_09.086.23.2{16}  tvaṃ nṛcakṣā abhavo vicakṣaṇa soma gotramaṅgirobhyo 'vṛṇorapa<BR>
RV_09.086.24.1{16}  tvāṃ soma pavamānaṃ svādhyo 'nu viprāso amadannavasyavaḥ<BR>
RV_09.086.24.2{16}  tvāṃ suparṇa ābharad divas parīndo viśvābhirmatibhiḥ pariṣkṛtam<BR>
RV_09.086.25.1{16}  avye punānaṃ pari vāra ūrmiṇā hariṃ navante abhi sapta dhenavaḥ<BR>
RV_09.086.25.2{16}  apāmupasthe adhyāyavaḥ kavim ṛtasya yonā mahiṣā aheṣata<BR>
RV_09.086.26.1{17}  induḥ punāno ati gāhate mṛdho viśvāni kṛṇvan supathāni yajyave<BR>
RV_09.086.26.2{17}  gāḥ kṛṇvāno nirṇijaṃ haryataḥ kaviratyo na krīḷan pari vāramarṣati<BR>
RV_09.086.27.1{17}  asaścataḥ śatadhārā abhiśriyo hariṃ navante 'va tā udanyuvaḥ<BR>
RV_09.086.27.2{17}  kṣipo mṛjanti pari gobhirāvṛtaṃ tṛtīye pṛṣṭhe adhi rocane divaḥ<BR>
RV_09.086.28.1{17}  tavemāḥ prajā divyasya retasastvaṃ viśvasya bhuvanasya rājasi<BR>
RV_09.086.28.2{17}  athedaṃ viśvaṃ pavamāna te vaśe tvamindo prathamodhāmadhā asi<BR>
RV_09.086.29.1{17}  tvaṃ samudro asi viśvavit kave tavemāḥ pañca pradiśo vidharmaṇi<BR>
RV_09.086.29.2{17}  tvaṃ dyāṃ ca pṛthivīṃ cāti jabhriṣe tava jyotīṃṣi pavamāna sūryaḥ<BR>
RV_09.086.30.1{17}  tvaṃ pavitre rajaso vidharmaṇi devebhyaḥ soma pavamāna pūyase<BR>
RV_09.086.30.2{17}  tvāmuśijaḥ prathamā agṛbhṇata tubhyemā viśvā bhuvanāni yemire<BR>
RV_09.086.31.1{18}  pra rebha etyati vāramavyayaṃ vṛṣā vaneṣvava cakradaddhariḥ<BR>
RV_09.086.31.2{18}  saṃ dhītayo vāvaśānā anūṣata śiśuṃ rihanti matayaḥ panipnatam<BR>
RV_09.086.32.1{18}  sa sūryasya raśmibhiḥ pari vyata tantuṃ tanvānastrivṛtaṃyathā vide<BR>
RV_09.086.32.2{18}  nayannṛtasya praśiṣo navīyasīḥ patirjanīnāmupa yāti niṣkṛtam<BR>
RV_09.086.33.1{18}  rājā sindhūnāṃ pavate patirdiva ṛtasya yāti pathibhiḥ kanikradat<BR>
RV_09.086.33.2{18}  sahasradhāraḥ pari ṣicyate hariḥ punāno vācaṃ janayannupāvasuḥ<BR>
RV_09.086.34.1{18}  pavamāna mahyarṇo vi dhāvasi sūro na citro avyayāni pavyayā<BR>
RV_09.086.34.2{18}  gabhastipūto nṛbhiradribhiḥ suto mahe vājāya dhanyāya dhanvasi<BR>
RV_09.086.35.1{18}  iṣamūrjaṃ pavamānābhyarṣasi śyeno na vaṃsu kalaśeṣusīdasi<BR>
RV_09.086.35.2{18}  indrāya madvā madyo madaḥ suto divo viṣṭambha upamo vicakṣaṇaḥ<BR>
RV_09.086.36.1{19}  sapta svasāro abhi mātaraḥ śiśuṃ navaṃ jajñānaṃ jenyaṃ vipaścitam<BR>
RV_09.086.36.2{19}  apāṃ gandharvaṃ divyaṃ nṛcakṣasaṃ somaṃviśvasya bhuvanasya rājase<BR>
RV_09.086.37.1{19}  īśāna imā bhuvanāni vīyase yujāna indo haritaḥ suparṇyaḥ<BR>
RV_09.086.37.2{19}  tāste kṣarantu madhumad ghṛtaṃ payastava vrate soma tiṣṭhantu kṛṣṭayaḥ<BR>
RV_09.086.38.1{19}  tvaṃ nṛcakṣā asi soma viśvataḥ pavamāna vṛṣabha tā vi dhāvasi<BR>
RV_09.086.38.2{19}  sa naḥ pavasva vasumad dhiraṇyavad vayaṃ syāma bhuvaneṣu jīvase<BR>
RV_09.086.39.1{19}  govit pavasva vasuvid dhiraṇyavid retodhā indo bhuvaneṣvarpitaḥ<BR>
RV_09.086.39.2{19}  tvaṃ suvīro asi soma viśvavit taṃ tvā viprā upa girema āsate<BR>
RV_09.086.40.1{19}  un madhva ūrmirvananā atiṣṭhipadapo vasāno mahiṣo vi gāhate<BR>
RV_09.086.40.2{19}  rājā pavitraratho vājamāruhat sahasrabhṛṣṭirjayati śravo bṛhat<BR>
RV_09.086.41.1{20}  sa bhandanā udiyarti prajāvatīrviśvāyurviśvāḥ subharā ahardivi<BR>
RV_09.086.41.2{20}  brahma prajāvad rayimaśvapastyaṃ pīta indavindramasmabhyaṃ yācatāt<BR>
RV_09.086.42.1{20}  so agre ahnāṃ harirharyato madaḥ pra cetasā cetayate anudyubhiḥ<BR>
RV_09.086.42.2{20}  dvā janā yātayannantarīyate narā ca śaṃsaṃ daivyaṃ ca dhartari<BR>
RV_09.086.43.1{20}  añjate vyañjate samañjate kratuṃ rihanti madhunābhyañjate<BR>
RV_09.086.43.2{20}  sindhorucchvāse patayantamukṣaṇaṃ hiraṇyapāvāḥ paśumāsu gṛbhṇate<BR>
RV_09.086.44.1{20}  vipaścite pavamānāya gāyata mahī na dhārātyandho arṣati<BR>
RV_09.086.44.2{20}  ahirna jūrṇāmati sarpati tvacamatyo na krīḷannasarad vṛṣā hariḥ<BR>
RV_09.086.45.1{20}  agrego rājāpyastaviṣyate vimāno ahnāṃ bhuvaneṣvarpitaḥ<BR>
RV_09.086.45.2{20}  harirghṛtasnuḥ sudṛśīko arṇavo jyotīrathaḥ pavate rāya okyaḥ<BR>
RV_09.086.46.1{21}  asarji skambho diva udyato madaḥ pari tridhāturbhuvanānyarṣati<BR>
RV_09.086.46.2{21}  aṃśuṃ rihanti matayaḥ panipnataṃ girā yadi nirṇijam ṛgmiṇo yayuḥ<BR>
RV_09.086.47.1{21}  pra te dhārā atyaṇvāni meṣyaḥ punānasya saṃyato yantiraṃhayaḥ<BR>
RV_09.086.47.2{21}  yad gobhirindo camvoḥ samajyasa ā suvānaḥ soma kalaśeṣu sīdasi<BR>
RV_09.086.48.1{21}  pavasva soma kratuvin na ukthyo 'vyo vāre pari dhāva madhu priyam<BR>
RV_09.086.48.2{21}  jahi viśvān rakṣasa indo atriṇo bṛhad vadema vidathesuvīrāḥ<BR>
<BR>
RV_09.087.01.1{22}  pra tu drava pari kośaṃ ni ṣīda nṛbhiḥ punāno abhi vājamarṣa<BR>
RV_09.087.01.2{22}  aśvaṃ na tvā vājinaṃ marjayanto 'chā barhī raśanābhirnayanti<BR>
RV_09.087.02.1{22}  svāyudhaḥ pavate deva induraśastihā vṛjanaṃ rakṣamāṇaḥ<BR>
RV_09.087.02.2{22}  pitā devānāṃ janitā sudakṣo viṣṭambho divo dharuṇaḥ pṛthivyāḥ<BR>
RV_09.087.03.1{22}  ṛṣirvipraḥ puraetā janānām ṛbhurdhīra uśanā kāvyena<BR>
RV_09.087.03.2{22}  sa cid viveda nihitaṃ yadāsāmapīcyaṃ guhyaṃ nāma gonām<BR>
RV_09.087.04.1{22}  eṣa sya te madhumānindra somo vṛṣā vṛṣṇe pari pavitre akṣāḥ<BR>
RV_09.087.04.2{22}  sahasrasāḥ śatasā bhūridāvā śaśvattamaṃ barhirā vājyasthāt<BR>
RV_09.087.05.1{22}  ete somā abhi gavyā sahasrā mahe vājāyāmṛtāya śravāṃsi<BR>
RV_09.087.05.2{22}  pavitrebhiḥ pavamānā asṛgrañchravasyavo na pṛtanājo atyāḥ<BR>
RV_09.087.06.1{23}  pari hi ṣmā puruhūto janānāṃ viśvāsarad bhojanā pūyamānaḥ<BR>
RV_09.087.06.2{23}  athā bhara śyenabhṛta prayāṃsi rayiṃ tuñjāno abhi vājamarṣa<BR>
RV_09.087.07.1{23}  eṣa suvānaḥ pari somaḥ pavitre sargo na sṛṣṭo adadhāvadarvā<BR>
RV_09.087.07.2{23}  tigme śiśāno mahiṣo na śṛṅge gā gavyannabhiśūro na satvā<BR>
RV_09.087.08.1{23}  eṣā yayau paramādantaradreḥ kūcit satīrūrve gā viveda<BR>
RV_09.087.08.2{23}  divo na vidyut stanayantyabhraiḥ somasya te pavata indradhārā<BR>
RV_09.087.09.1{23}  uta sma rāśiṃ pari yāsi gonāmindreṇa soma sarathaṃ punānaḥ<BR>
RV_09.087.09.2{23}  pūrvīriṣo bṛhatīrjīradāno śikṣā śacīvastava tā upaṣṭut<BR>
<BR>
RV_09.088.01.1{24}  ayaṃ soma indra tubhyaṃ sunve tubhyaṃ pavate tvamasya pāhi<BR>
RV_09.088.01.2{24}  tvaṃ ha yaṃ cakṛṣe tvaṃ vavṛṣa induṃ madāya yujyāya somam<BR>
RV_09.088.02.1{24}  sa īṃ ratho na bhuriṣāḷ ayoji mahaḥ purūṇi sātaye vasūni<BR>
RV_09.088.02.2{24}  ādīṃ viśvā nahuṣyāṇi jātā svarṣātā vana ūrdhvā navanta<BR>
RV_09.088.03.1{24}  vāyurna yo niyutvāniṣṭayāmā nāsatyeva hava ā śambhaviṣṭhaḥ<BR>
RV_09.088.03.2{24}  viśvavāro draviṇodā iva tman pūṣeva dhījavano 'si soma<BR>
RV_09.088.04.1{24}  indro na yo mahā karmāṇi cakrirhantā vṛtrāṇāmasi somapūrbhit<BR>
RV_09.088.04.2{24}  paidvo na hi tvamahināmnāṃ hantā viśvasyāsisoma dasyoḥ<BR>
RV_09.088.05.1{24}  agnirna yo vana ā sṛjyamāno vṛthā pājāṃsi kṛṇute nadīṣu<BR>
RV_09.088.05.2{24}  jano na yudhvā mahata upabdiriyarti somaḥ pavamānaūrmim<BR>
RV_09.088.06.1{24}  ete somā ati vārāṇyavyā divyā na kośāso abhravarṣāḥ<BR>
RV_09.088.06.2{24}  vṛthā samudraṃ sindhavo na nīcīḥ sutāso abhi kalaśānasṛgran<BR>
RV_09.088.07.1{24}  śuṣmī śardho na mārutaṃ pavasvānabhiśastā divyā yathāviṭ<BR>
RV_09.088.07.2{24}  āpo na makṣū sumatirbhavā naḥ sahasrāpsāḥ pṛtanāṣāṇ na yajñaḥ<BR>
RV_09.088.08.1{24}  rājño nu te varuṇasya vratāni ...<BR>
<BR>
RV_09.089.01.1{25}  pro sya vahniḥ pathyābhirasyān divo na vṛṣṭiḥ pavamānoakṣāḥ<BR>
RV_09.089.01.2{25}  sahasradhāro asadan nyasme māturupasthe vana āca somaḥ<BR>
RV_09.089.02.1{25}  rājā sindhūnāmavasiṣṭa vāsa ṛtasya nāvamāruhad rajiṣṭhām<BR>
RV_09.089.02.2{25}  apsu drapso vāvṛdhe śyenajūto duha īṃ pitā duha īṃ piturjām<BR>
RV_09.089.03.1{25}  siṃhaṃ nasanta madhvo ayāsaṃ harimaruṣaṃ divo asya patim<BR>
RV_09.089.03.2{25}  śūro yutsu prathamaḥ pṛchate gā asya cakṣasā pari pātyukṣā<BR>
RV_09.089.04.1{25}  madhupṛṣṭhaṃ ghoramayāsamaśvaṃ rathe yuñjantyurucakraṛṣvam<BR>
RV_09.089.04.2{25}  svasāra īṃ jāmayo marjayanti sanābhayo vājinamūrjayanti<BR>
RV_09.089.05.1{25}  catasra īṃ ghṛtaduhaḥ sacante samāne antardharuṇe niṣattāḥ<BR>
RV_09.089.05.2{25}  tā īmarṣanti namasā punānāstā īṃ viśvataḥ pari ṣanti pūrvīḥ<BR>
RV_09.089.06.1{25}  viṣṭambho divo dharuṇaḥ pṛthivyā viśvā uta kṣitayo haste asya<BR>
RV_09.089.06.2{25}  asat ta utso gṛṇate niyutvān madhvo aṃśuḥ pavataindriyāya<BR>
RV_09.089.07.1{25}  vanvannavāto abhi devavītimindrāya soma vṛtrahā pavasva<BR>
RV_09.089.07.2{25}  śagdhi mahaḥ puruścandrasya rāyaḥ suvīryasya patayaḥ syāma<BR>
<BR>
RV_09.090.01.1{26}  pra hinvāno janitā rodasyo ratho na vājaṃ saniṣyannayāsīt<BR>
RV_09.090.01.2{26}  indraṃ gachannāyudhā saṃśiśāno viśvā vasu hastayorādadhānaḥ<BR>
RV_09.090.02.1{26}  abhi tripṛṣṭhaṃ vṛṣaṇaṃ vayodhāmāṅgūṣāṇāmavāvaśanta vāṇīḥ<BR>
RV_09.090.02.2{26}  vanā vasāno varuṇo na sindhūn vi ratnadhā dayate vāryāṇi<BR>
RV_09.090.03.1{26}  śūragrāmaḥ sarvavīraḥ sahāvāñ jetā pavasva sanitā dhanāni<BR>
RV_09.090.03.2{26}  tigmāyudhaḥ kṣipradhanvā samatsvaṣāḷhaḥ sāhvānpṛtanāsu śatrūn<BR>
RV_09.090.04.1{26}  urugavyūtirabhayāni kṛṇvan samīcīne ā pavasvā purandhī<BR>
RV_09.090.04.2{26}  apaḥ siṣāsannuṣasaḥ svargāḥ saṃ cikrado maho asmabhyaṃ vājān<BR>
RV_09.090.05.1{26}  matsi soma varuṇaṃ matsi mitraṃ matsīndramindo pavamāna viṣṇum<BR>
RV_09.090.05.2{26}  matsi śardho mārutaṃ matsi devān matsi mahāmindramindo madāya<BR>
RV_09.090.06.1{26}  evā rājeva kratumānamena viśvā ghanighnad duritā pavasva<BR>
RV_09.090.06.2{26}  indo sūktāya vacase vayo dhā yūyaṃ pāta svastibhiḥ sadā naḥ<BR>
<BR>
RV_09.091.01.1{01}  asarji vakvā rathye yathājau dhiyā manotā prathamo manīṣī<BR>
RV_09.091.01.2{01}  daśa svasāro adhi sāno avye 'janti vahniṃ sadanānyacha<BR>
RV_09.091.02.1{01}  vītī janasya divyasya kavyairadhi suvāno nahuṣyebhirinduḥ<BR>
RV_09.091.02.2{01}  pra yo nṛbhiramṛto martyebhirmarmṛjāno 'vibhirgobhiradbhiḥ<BR>
RV_09.091.03.1{01}  vṛṣā vṛṣne roruvadaṃśurasmai pavamāno ruśadīrte payogoḥ<BR>
RV_09.091.03.2{01}  sahasram ṛkvā pathibhirvacovidadhvasmabhiḥ sūro aṇvaṃ vi yāti<BR>
RV_09.091.04.1{01}  rujā dṛḷhā cid rakṣasaḥ sadāṃsi punāna inda ūrṇuhi vivājān<BR>
RV_09.091.04.2{01}  vṛścopariṣṭāt tujatā vadhena ye anti dūrādupanāyameṣām<BR>
RV_09.091.05.1{01}  sa pratnavan navyase viśvavāra sūktāya pathaḥ kṛṇuhi prācaḥ<BR>
RV_09.091.05.2{01}  ye duḥṣahāso vanuṣā bṛhantastāṃste aśyāma purukṛt purukṣo<BR>
RV_09.091.06.1{01}  evā punāno apaḥ svargā asmabhyaṃ tokā tanayāni bhūri<BR>
RV_09.091.06.2{01}  śaṃ naḥ kṣetramuru jyotīṃṣi soma jyoṃ naḥ sūryandṛśaye rirīhi<BR>
<BR>
RV_09.092.01.1{02}  pari suvāno hariraṃśuḥ pavitre ratho na sarji sanaye hiyānaḥ<BR>
RV_09.092.01.2{02}  āpacchlokamindriyaṃ pūyamānaḥ prati devānajuṣata prayobhiḥ<BR>
RV_09.092.02.1{02}  achā nṛcakṣā asarat pavitre nāma dadhānaḥ kavirasya yonau<BR>
RV_09.092.02.2{02}  sīdan hoteva sadane camūṣūpemagmannṛṣayaḥ sapta viprāḥ<BR>
RV_09.092.03.1{02}  pra sumedhā gātuvid viśvadevaḥ somaḥ punānaḥ sada eti nityam<BR>
RV_09.092.03.2{02}  bhuvad viśveṣu kāvyeṣu rantānu janān yatate pañca dhīraḥ<BR>
RV_09.092.04.1{02}  tava tye soma pavamāna niṇye viśve devāstraya ekādaśāsaḥ<BR>
RV_09.092.04.2{02}  daśa svadhābhiradhi sāno avye mṛjanti tvā nadyaḥ sapta yahvīḥ<BR>
RV_09.092.05.1{02}  tan nu satyaṃ pavamānasyāstu yatra viśve kāravaḥ saṃnasanta<BR>
RV_09.092.05.2{02}  jyotiryadahne akṛṇodu lokaṃ prāvan manuṃ dasyave karabhīkam<BR>
RV_09.092.06.1{02}  pari sadmeva paśumānti hotā rājā na satyaḥ samitīriyānaḥ<BR>
RV_09.092.06.2{02}  somaḥ punānaḥ kalaśānayāsīt sīdan mṛgo na mahiṣo vaneṣu<BR>
<BR>
RV_09.093.01.1{03}  sākamukṣo marjayanta svasāro daśa dhīrasya dhītayo dhanutrīḥ<BR>
RV_09.093.01.2{03}  hariḥ paryadravajjāḥ sūryasya droṇaṃ nanakṣe atyo na vājī<BR>
RV_09.093.02.1{03}  saṃ mātṛbhirna śiśurvāvaśāno vṛṣā dadhanve puruvāroadbhiḥ<BR>
RV_09.093.02.2{03}  maryo na yoṣāmabhi niṣkṛtaṃ yan saṃ gachate kalaśa usriyābhiḥ<BR>
RV_09.093.03.1{03}  uta pra pipya ūdharaghnyāyā indurdhārābhiḥ sacate sumedhāḥ<BR>
RV_09.093.03.2{03}  mūrdhānaṃ gāvaḥ payasā camūṣvabhi śrīṇanti vasubhirna niktaiḥ<BR>
RV_09.093.04.1{03}  sa no devebhiḥ pavamāna radendo rayimaśvinaṃ vāvaśānaḥ<BR>
RV_09.093.04.2{03}  rathirāyatāmuśatī purandhirasmadryagā dāvane vasūnām<BR>
RV_09.093.05.1{03}  nū no rayimupa māsva nṛvantaṃ punāno vātāpyaṃ viśvaścandram<BR>
RV_09.093.05.2{03}  pra vanditurindo tāryāyuḥ prātarmakṣū dhiyāvasurjagamyāt<BR>
<BR>
RV_09.094.01.1{04}  adhi yadasmin vājinīva śubha spardhante dhiyaḥ sūrye naviśaḥ<BR>
RV_09.094.01.2{04}  apo vṛṇānaḥ pavate kavīyan vrajaṃ na paśuvardhanāya manma<BR>
RV_09.094.02.1{04}  dvitā vyūrṇvannamṛtasya dhāma svarvide bhuvanāni prathanta<BR>
RV_09.094.02.2{04}  dhiyaḥ pinvānāḥ svasare na gāva ṛtāyantīrabhi vāvaśra indum<BR>
RV_09.094.03.1{04}  pari yat kaviḥ kāvyā bharate śūro na ratho bhuvanāni viśvā<BR>
RV_09.094.03.2{04}  deveṣu yaśo martāya bhūṣan dakṣāya rāyaḥ purubhūṣu navyaḥ<BR>
RV_09.094.04.1{04}  śriye jātaḥ śriya ā niriyāya śriyaṃ vayo jaritṛbhyo dadhāti<BR>
RV_09.094.04.2{04}  śriyaṃ vasānā amṛtatvamāyan bhavanti satyā samithā mitadrau<BR>
RV_09.094.05.1{04}  iṣamūrjamabhyarṣāśvaṃ gāmuru jyotiḥ kṛṇuhi matsi devān<BR>
RV_09.094.05.2{04}  viśvāni hi suṣahā tāni tubhyaṃ pavamāna bādhasesoma śatrūn<BR>
<BR>
RV_09.095.01.1{05}  kanikranti harirā sṛjyamānaḥ sīdan vanasya jaṭhare punānaḥ<BR>
RV_09.095.01.2{05}  nṛbhiryataḥ kṛṇute nirṇijaṃ gā ato matīrjanayatasvadhābhiḥ<BR>
RV_09.095.02.1{05}  hariḥ sṛjānaḥ pathyām ṛtasyeyarti vācamariteva nāvam<BR>
RV_09.095.02.2{05}  devo devānāṃ guhyāni nāmāviṣ kṛṇoti barhiṣi pravāce<BR>
RV_09.095.03.1{05}  apāmivedūrmayastarturāṇāḥ pra manīṣā īrate somamacha<BR>
RV_09.095.03.2{05}  namasyantīrupa ca yanti saṃ cā ca viśantyuśatīruśantam<BR>
RV_09.095.04.1{05}  taṃ marmṛjānaṃ mahiṣaṃ na sānāvaṃśuṃ duhantyukṣaṇaṃ giriṣṭhām<BR>
RV_09.095.04.2{05}  taṃ vāvaśānaṃ matayaḥ sacante trito bibharti varuṇaṃ samudre<BR>
RV_09.095.05.1{05}  iṣyan vācamupavakteva hotuḥ punāna indo vi ṣyā manīṣām<BR>
RV_09.095.05.2{05}  indraśca yat kṣayathaḥ saubhagāya suvīryasya patayaḥsyāma<BR>
<BR>
RV_09.096.01.1{06}  pra senānīḥ śūro agre rathānāṃ gavyanneti harṣate asya senā<BR>
RV_09.096.01.2{06}  bhadrān kṛṇvannindrahavān sakhibhya ā somo vastrā rabhasāni datte<BR>
RV_09.096.02.1{06}  samasya hariṃ harayo mṛjantyaśvahayairaniśitaṃ namobhiḥ<BR>
RV_09.096.02.2{06}  ā tiṣṭhati rathamindrasya sakhā vidvānenā sumatiṃ yātyacha<BR>
RV_09.096.03.1{06}  sa no deva devatāte pavasva mahe soma psarasa indrapānaḥ<BR>
RV_09.096.03.2{06}  kṛṇvannapo varṣayan dyāmutemāmurorā no varivasyā punānaḥ<BR>
RV_09.096.04.1{06}  ajītaye 'hataye pavasva svastaye sarvatātaye bṛhate<BR>
RV_09.096.04.2{06}  taduśanti viśva ime sakhāyastadahaṃ vaśmi pavamāna soma<BR>
RV_09.096.05.1{06}  somaḥ pavate janitā matīnāṃ janitā divo janitā pṛthivyāḥ<BR>
RV_09.096.05.2{06}  janitāgnerjanitā sūryasya janitendrasya janitota viṣṇoḥ<BR>
RV_09.096.06.1{07}  brahmā devānāṃ padavīḥ kavīnām ṛṣirviprāṇāṃ mahiṣomṛgāṇām<BR>
RV_09.096.06.2{07}  śyeno gṛdhrāṇāṃ svadhitirvanānāṃ somaḥ pavitramatyeti rebhan<BR>
RV_09.096.07.1{07}  prāvīvipad vāca ūrmiṃ na sindhurgiraḥ somaḥ pavamānomanīṣāḥ<BR>
RV_09.096.07.2{07}  antaḥ paśyan vṛjanemāvarāṇyā tiṣṭhati vṛṣabho goṣu jānan<BR>
RV_09.096.08.1{07}  sa matsaraḥ pṛtsu vanvannavātaḥ sahasraretā abhi vājamarṣa<BR>
RV_09.096.08.2{07}  indrāyendo pavamāno manīṣyaṃśorūrmimīraya gā iṣaṇyan<BR>
RV_09.096.09.1{07}  pari priyaḥ kalaśe devavāta indrāya somo raṇyo madāya<BR>
RV_09.096.09.2{07}  sahasradhāraḥ śatavāja indurvājī na saptiḥ samanā jigāti<BR>
RV_09.096.10.1{07}  sa pūrvyo vasuvijjāyamāno mṛjāno apsu duduhāno adrau<BR>
RV_09.096.10.2{07}  abhiśastipā bhuvanasya rājā vidad gātuṃ brahmaṇe pūyamānaḥ<BR>
RV_09.096.11.1{08}  tvayā hi naḥ pitaraḥ soma pūrve karmāṇi cakruḥ pavamānadhīrāḥ<BR>
RV_09.096.11.2{08}  vanvannavātaḥ paridhīnraporṇu vīrebhiraśvairmaghavā bhavā naḥ<BR>
RV_09.096.12.1{08}  yathāpavathā manave vayodhā amitrahā varivovid dhaviṣmān<BR>
RV_09.096.12.2{08}  evā pavasva draviṇaṃ dadhāna indre saṃ tiṣṭha janayāyudhāni<BR>
RV_09.096.13.1{08}  pavasva soma madhumān ṛtāvāpo vasāno adhi sāno avye<BR>
RV_09.096.13.2{08}  ava droṇāni ghṛtavānti sīda madintamo matsara indrapānaḥ<BR>
RV_09.096.14.1{08}  vṛṣṭiṃ divaḥ śatadhāraḥ pavasva sahasrasā vājayurdevavītau<BR>
RV_09.096.14.2{08}  saṃ sindhubhiḥ kalaśe vāvaśānaḥ samusriyābhiḥpratiran na āyuḥ<BR>
RV_09.096.15.1{08}  eṣa sya somo matibhiḥ punāno 'tyo na vājī taratīdarātīḥ<BR>
RV_09.096.15.2{08}  payo na dugdhamaditeriṣiramurviva gātuḥ suyamona vo:ḷhā<BR>
RV_09.096.16.1{09}  svāyudhaḥ sotṛbhiḥ pūyamāno 'bhyarṣa guhyaṃ cāru nāma<BR>
RV_09.096.16.2{09}  abhi vājaṃ saptiriva śravasyābhi vāyumabhi gā devasoma<BR>
RV_09.096.17.1{09}  śiśuṃ jajñānaṃ haryataṃ mṛjanti śumbhanti vahniṃ maruto gaṇena<BR>
RV_09.096.17.2{09}  kavirgīrbhiḥ kāvyenā kaviḥ san somaḥ pavitramatyeti rebhan<BR>
RV_09.096.18.1{09}  ṛṣimanā ya ṛṣikṛt svarṣāḥ sahasraṇīthaḥ padavīḥ kavīnām<BR>
RV_09.096.18.2{09}  tṛtīyaṃ dhāma mahiṣaḥ siṣāsan somo virājamanurājati ṣṭup<BR>
RV_09.096.19.1{09}  camūṣacchyenaḥ śakuno vibhṛtvā govindurdrapsa āyudhānibibhrat<BR>
RV_09.096.19.2{09}  apāmūrmiṃ sacamānaḥ samudraṃ turīyaṃ dhāmamahiṣo vivakti<BR>
RV_09.096.20.1{09}  maryo na śubhrastanvaṃ mṛjāno 'tyo na sṛtvā sanaye dhanānām<BR>
RV_09.096.20.2{09}  vṛṣeva yūthā pari kośamarṣan kanikradaccamvorāviveśa<BR>
RV_09.096.21.1{10}  pavasvendo pavamāno mahobhiḥ kanikradat pari vārāṇyarṣa<BR>
RV_09.096.21.2{10}  krīḷañcamvorā viśa pūyamāna indraṃ te raso madiro mamattu<BR>
RV_09.096.22.1{10}  prāsya dhārā bṛhatīrasṛgrannakto gobhiḥ kalaśānā viveśa<BR>
RV_09.096.22.2{10}  sāma kṛṇvan sāmanyo vipaścit krandannetyabhi sakhyurna jāmim<BR>
RV_09.096.23.1{10}  apaghnanneṣi pavamāna śatrūn priyāṃ na jāro abhigīta induḥ<BR>
RV_09.096.23.2{10}  sīdan vaneṣu śakuno na patvā somaḥ punānaḥ kalaśeṣu sattā<BR>
RV_09.096.24.1{10}  ā te rucaḥ pavamānasya soma yoṣeva yanti sudughāḥ sudhārāḥ<BR>
RV_09.096.24.2{10}  harirānītaḥ puruvāro apsvacikradat kalaśe devayūnām<BR>
<BR>
RV_09.097.01.1{11}  asya preṣā hemanā pūyamāno devo devebhiḥ samapṛkta rasam<BR>
RV_09.097.01.2{11}  sutaḥ pavitraṃ paryeti rebhan miteva sadma paśumānti hotā<BR>
RV_09.097.02.1{11}  bhadrā vastrā samanyā vasāno mahān kavirnivacanāni śaṃsan<BR>
RV_09.097.02.2{11}  ā vacyasva camvoḥ pūyamāno vicakṣaṇo jāgṛvirdevavītau<BR>
RV_09.097.03.1{11}  samu priyo mṛjyate sāno avye yaśastaro yaśasāṃ kṣaito asme<BR>
RV_09.097.03.2{11}  abhi svara dhanvā pūyamāno yūyaṃ pāta svastibhiḥ sadā naḥ<BR>
RV_09.097.04.1{11}  pra gāyatābhyarcāma devān somaṃ hinota mahate dhanāya<BR>
RV_09.097.04.2{11}  svāduḥ pavāte ati vāramavyamā sīdāti kalaśaṃ devayurnaḥ<BR>
RV_09.097.05.1{11}  indurdevānāmupa sakhyamāyan sahasradhāraḥ pavate madāya<BR>
RV_09.097.05.2{11}  nṛbhiḥ stavāno anu dhāma pūrvamagannindraṃ mahate saubhagāya<BR>
RV_09.097.06.1{12}  stotre rāye harirarṣā punāna indraṃ mado gachatu te bharāya<BR>
RV_09.097.06.2{12}  devairyāhi sarathaṃ rādho achā yūyaṃ pāta svastibhiḥ sadā naḥ<BR>
RV_09.097.07.1{12}  pra kāvyamuśaneva bruvāṇo devo devānāṃ janimā vivakti<BR>
RV_09.097.07.2{12}  mahivrataḥ śucibandhuḥ pāvakaḥ padā varāho abhyeti rebhan<BR>
RV_09.097.08.1{12}  pra haṃsāsastṛpalaṃ manyumachāmādastaṃ vṛṣagaṇā ayāsuḥ<BR>
RV_09.097.08.2{12}  āṅgūṣyaṃ pavamānaṃ sakhāyo durmarṣaṃ sākaṃ pravadanti vāṇam<BR>
RV_09.097.09.1{12}  sa raṃhata urugāyasya jūtiṃ vṛthā krīḷantaṃ mimate na gāvaḥ<BR>
RV_09.097.09.2{12}  parīṇasaṃ kṛṇute tigmaśṛṅgo divā harirdadṛśe naktam ṛjraḥ<BR>
RV_09.097.10.1{12}  indurvājī pavate gonyoghā indre somaḥ saha invan madāya<BR>
RV_09.097.10.2{12}  hanti rakṣo bādhate paryarātīrvarivaḥ kṛṇvan vṛjanasya rājā<BR>
RV_09.097.11.1{13}  adha dhārayā madhvā pṛcānastiro roma pavate adridugdhaḥ<BR>
RV_09.097.11.2{13}  indurindrasya sakhyaṃ juṣāṇo devo devasya matsaro madāya<BR>
RV_09.097.12.1{13}  abhi priyāṇi pavate punāno devo devān svena rasena pṛñcan<BR>
RV_09.097.12.2{13}  indurdharmāṇy ṛtuthā vasāno daśa kṣipo avyata sāno avye<BR>
RV_09.097.13.1{13}  vṛṣā śoṇo abhikanikradad gā nadayanneti pṛthivīmuta dyām<BR>
RV_09.097.13.2{13}  indrasyeva vagnurā śṛṇva ājau pracetayannarṣati vācamemām<BR>
RV_09.097.14.1{13}  rasāyyaḥ payasā pinvamāna īrayanneṣi madhumantamaṃśum<BR>
RV_09.097.14.2{13}  pavamānaḥ santanimeṣi kṛṇvannindrāya soma pariṣicyamānaḥ<BR>
RV_09.097.15.1{13}  evā pavasva madiro madāyodagrābhasya namayan vadhasnaiḥ<BR>
RV_09.097.15.2{13}  pari varṇaṃ bharamāṇo ruśantaṃ gavyurno arṣa pari soma siktaḥ<BR>
RV_09.097.16.1{14}  juṣṭvī na indo supathā sugānyurau pavasva varivāṃsi kṛṇvan<BR>
RV_09.097.16.2{14}  ghaneva viṣvag duritāni vighnannadhi ṣṇunā dhanva sāno avye<BR>
RV_09.097.17.1{14}  vṛṣṭiṃ no arṣa divyāṃ jigatnumiḷāvatīṃ śaṃgayīṃ jīradānum<BR>
RV_09.097.17.2{14}  stukeva vītā dhanvā vicinvan bandhūnrimānavarānindo vāyūn<BR>
RV_09.097.18.1{14}  granthiṃ na vi ṣya grathitaṃ punāna ṛjuṃ ca gātuṃ vṛjinaṃ ca soma<BR>
RV_09.097.18.2{14}  atyo na krado harirā sṛjāno maryo deva dhanva pastyāvān<BR>
RV_09.097.19.1{14}  juṣṭo madāya devatāta indo pari ṣṇunā dhanva sāno avye<BR>
RV_09.097.19.2{14}  sahasradhāraḥ surabhiradabdhaḥ pari srava vājasātau nṛṣahye<BR>
RV_09.097.20.1{14}  araśmāno ye 'rathā ayuktā atyāso na sasṛjānāsa ājau<BR>
RV_09.097.20.2{14}  ete śukrāso dhanvanti somā devāsastānupa yātā pibadhyai<BR>
RV_09.097.21.1{15}  evā na indo abhi devavītiṃ pari srava nabho arṇaścamūṣu<BR>
RV_09.097.21.2{15}  somo asmabhyaṃ kāmyaṃ bṛhantaṃ rayiṃ dadātu vīravantamugram<BR>
RV_09.097.22.1{15}  takṣad yadī manaso venato vāg jyeṣṭhasya vā dharmaṇi kṣoranīke<BR>
RV_09.097.22.2{15}  ādīmāyan varamā vāvaśānā juṣṭaṃ patiṃ kalaśe gāva indum<BR>
RV_09.097.23.1{15}  pra dānudo divyo dānupinva ṛtam ṛtāya pavate sumedhāḥ<BR>
RV_09.097.23.2{15}  dharmā bhuvad vṛjanyasya rājā pra raśmibhirdaśabhirbhāri bhūma<BR>
RV_09.097.24.1{15}  pavitrebhiḥ pavamāno nṛcakṣā rājā devānāmuta martyānām<BR>
RV_09.097.24.2{15}  dvitā bhuvad rayipatī rayīṇām ṛtaṃ bharat subhṛtaṃ cārvinduḥ<BR>
RV_09.097.25.1{15}  arvāniva śravase sātimachendrasya vāyorabhi vītimarṣa<BR>
RV_09.097.25.2{15}  sa naḥ sahasrā bṛhatīriṣo dā bhavā soma draviṇovit punānaḥ<BR>
RV_09.097.26.1{16}  devāvyo naḥ pariṣicyamānāḥ kṣayaṃ suvīraṃ dhanvantu somāḥ<BR>
RV_09.097.26.2{16}  āyajyavaḥ sumatiṃ viśvavārā hotāro na diviyajo mandratamāḥ<BR>
RV_09.097.27.1{16}  evā deva devatāte pavasva mahe soma psarase devapānaḥ<BR>
RV_09.097.27.2{16}  mahaścid dhi ṣmasi hitāḥ samarye kṛdhi suṣṭhāne rodasī punānaḥ<BR>
RV_09.097.28.1{16}  aśvo no krado vṛṣabhiryujānaḥ siṃho na bhīmo manaso javīyān<BR>
RV_09.097.28.2{16}  arvācīnaiḥ pathibhirye rajiṣṭhā ā pavasva saumanasaṃ na indo<BR>
RV_09.097.29.1{16}  śataṃ dhārā devajātā asṛgran sahasramenāḥ kavayo mṛjanti<BR>
RV_09.097.29.2{16}  indo sanitraṃ diva ā pavasva puraetāsi mahato dhanasya<BR>
RV_09.097.30.1{16}  divo na sargā asasṛgramahnāṃ rājā na mitraṃ pra minātidhīraḥ<BR>
RV_09.097.30.2{16}  piturna putraḥ kratubhiryatāna ā pavasva viśeasyā ajītim<BR>
RV_09.097.31.1{17}  pra te dhārā madhumatīrasṛgran vārān yat pūto atyeṣyavyān<BR>
RV_09.097.31.2{17}  pavamāna pavase dhāma gonāṃ jajñānaḥ sūryamapinvo arkaiḥ<BR>
RV_09.097.32.1{17}  kanikradadanu panthām ṛtasya śukro vi bhāsyamṛtasya dhāma<BR>
RV_09.097.32.2{17}  sa indrāya pavase matsaravān hinvāno vācaṃ matibhiḥ kavīnām<BR>
RV_09.097.33.1{17}  divyaḥ suparṇo 'va cakṣi soma pinvan dhārāḥ karmaṇā devavītau<BR>
RV_09.097.33.2{17}  endo viśa kalaśaṃ somadhānaṃ krandannihi sūryasyopa raśmim<BR>
RV_09.097.34.1{17}  tisro vāca īrayati pra vahnir{ṛ}tasya dhītiṃ brahmaṇo manīṣām<BR>
RV_09.097.34.2{17}  gāvo yanti gopatiṃ pṛchamānāḥ somaṃ yanti matayo vāvaśānāḥ<BR>
RV_09.097.35.1{17}  somaṃ gāvo dhenavo vāvaśānāḥ somaṃ viprā matibhiḥ pṛchamānāḥ<BR>
RV_09.097.35.2{17}  somaḥ sutaḥ pūyate ajyamānaḥ some arkāstriṣṭubhiḥ saṃ navante<BR>
RV_09.097.36.1{18}  evā naḥ soma pariṣicyamāna ā pavasva pūyamānaḥ svasti<BR>
RV_09.097.36.2{18}  indramā viśa bṛhatā raveṇa vardhayā vācaṃ janayā purandhim<BR>
RV_09.097.37.1{18}  ā jāgṛvirvipra ṛtā matīnāṃ somaḥ punāno asadaccamūṣu<BR>
RV_09.097.37.2{18}  sapanti yaṃ mithunāso nikāmā adhvaryavo rathirāsaḥ suhastāḥ<BR>
RV_09.097.38.1{18}  sa punāna upa sūre na dhātobhe aprā rodasī vi ṣa āvaḥ<BR>
RV_09.097.38.2{18}  priyā cid yasya priyasāsa ūtī sa tū dhanaṃ kāriṇena pra yaṃsat<BR>
RV_09.097.39.1{18}  sa vardhitā vardhanaḥ pūyamānaḥ somo mīḍhvānabhi no jyotiṣāvīt<BR>
RV_09.097.39.2{18}  yenā naḥ pūrve pitaraḥ padajñāḥ svarvido abhi gā adrimuṣṇan<BR>
RV_09.097.40.1{18}  akrān samudraḥ prathame vidharmañ janayan prajā bhuvanasyarājā<BR>
RV_09.097.40.2{18}  vṛṣā pavitre adhi sāno avye bṛhat somo vāvṛdhe suvāna induḥ<BR>
RV_09.097.41.1{19}  mahat tat somo mahiṣaścakārāpāṃ yad garbho 'vṛṇīta devān<BR>
RV_09.097.41.2{19}  adadhādindre pavamāna ojo 'janayat sūrye jyotirinduḥ<BR>
RV_09.097.42.1{19}  matsi vāyumiṣṭaye rādhase ca matsi mitrāvaruṇā pūyamānaḥ<BR>
RV_09.097.42.2{19}  matsi śardho mārutaṃ matsi devān matsi dyāvāpṛthivī deva soma<BR>
RV_09.097.43.1{19}  ṛjuḥ pavasva vṛjinasya hantāpāmīvāṃ bādhamāno mṛdhaśca<BR>
RV_09.097.43.2{19}  abhiśrīṇan payaḥ payasābhi gonāmindrasya tvaṃ tava vayaṃ sakhāyaḥ<BR>
RV_09.097.44.1{19}  madhvaḥ sūdaṃ pavasva vasva utsaṃ vīraṃ ca na ā pavasvā bhagaṃ ca<BR>
RV_09.097.44.2{19}  svadasvendrāya pavamāna indo rayiṃ ca na ā pavasvā samudrāt<BR>
RV_09.097.45.1{19}  somaḥ suto dhārayātyo na hitvā sindhurna nimnamabhi vājyakṣāḥ<BR>
RV_09.097.45.2{19}  ā yoniṃ vanyamasadat punānaḥ samindurgobhirasarat samadbhiḥ<BR>
RV_09.097.46.1{20}  eṣa sya te pavata indra somaścamūṣu dhīra uśate tavasvān<BR>
RV_09.097.46.2{20}  svarcakṣā rathiraḥ satyaśuṣmaḥ kāmo na yo devayatāmasarji<BR>
RV_09.097.47.1{20}  eṣa pratnena vayasā punānastiro varpāṃsi duhiturdadhānaḥ<BR>
RV_09.097.47.2{20}  vasānaḥ śarma trivarūthamapsu hoteva yāti samaneṣurebhan<BR>
RV_09.097.48.1{20}  nū nastvaṃ rathiro deva soma pari srava camvoḥ pūyamānaḥ<BR>
RV_09.097.48.2{20}  apsu svādiṣṭho madhumān ṛtāvā devo na yaḥ savitā satyamanmā<BR>
RV_09.097.49.1{20}  abhi vāyuṃ vītyarṣā gṛṇāno 'bhi mitrāvaruṇā pūyamānaḥ<BR>
RV_09.097.49.2{20}  abhī naraṃ dhījavanaṃ ratheṣṭhāmabhīndraṃ vṛṣaṇaṃ vajrabāhum<BR>
RV_09.097.50.1{20}  abhi vastrā suvasanānyarṣābhi dhenūḥ sudughāḥ pūyamānaḥ<BR>
RV_09.097.50.2{20}  abhi candrā bhartave no hiraṇyābhyaśvān rathino deva soma<BR>
RV_09.097.51.1{21}  abhī no arṣa divyā vasūnyabhi viśvā pārthivā pūyamānaḥ<BR>
RV_09.097.51.2{21}  abhi yena draviṇamaśnavāmābhyarṣeyaṃ jamadagnivannaḥ<BR>
RV_09.097.52.1{21}  ayā pavā pavasvainā vasūni māṃścatva indo sarasi pra dhanva<BR>
RV_09.097.52.2{21}  bradhnaścidatra vāto na jātaḥ purumedhaścit takave naraṃ dāt<BR>
RV_09.097.53.1{21}  uta na enā pavayā pavasvādhi śrute śravāyyasya tīrthe<BR>
RV_09.097.53.2{21}  ṣaṣṭiṃ sahasrā naiguto vasūni vṛkṣaṃ na pakvaṃ dhūnavad raṇāya<BR>
RV_09.097.54.1{21}  mahīme asya vṛṣanāma śūṣe māṃścatve vā pṛśane vā vadhatre<BR>
RV_09.097.54.2{21}  asvāpayan nigutaḥ snehayaccāpāmitrānapācito acetaḥ<BR>
RV_09.097.55.1{21}  saṃ trī pavitrā vitatānyeṣyanvekaṃ dhāvasi pūyamānaḥ<BR>
RV_09.097.55.2{21}  asi bhago asi dātrasya dātāsi maghavā maghavadbhya indo<BR>
RV_09.097.56.1{22}  eṣa viśvavit pavate manīṣī somo viśvasya bhuvanasya rājā<BR>
RV_09.097.56.2{22}  drapsānīrayan vidatheṣvindurvi vāramavyaṃ samayāti yāti<BR>
RV_09.097.57.1{22}  induṃ rihanti mahiṣā adabdhāḥ pade rebhanti kavayo na gṛdhrāḥ<BR>
RV_09.097.57.2{22}  hinvanti dhīrā daśabhiḥ kṣipābhiḥ samañjate rūpamapāṃ rasena<BR>
RV_09.097.58.1{22}  tvayā vayaṃ pavamānena soma bhare kṛtaṃ vi cinuyāma śaśvat<BR>
RV_09.097.58.2{22}  tan no mitro varuṇo māmahantāmaditiḥ sindhuḥ pṛthivīuta dyauḥ<BR>
<BR>
RV_09.098.01.1{23}  abhi no vājasātamaṃ rayimarṣa puruspṛham<BR>
RV_09.098.01.2{23}  indo sahasrabharṇasaṃ tuvidyumnaṃ vibhvāsaham<BR>
RV_09.098.02.1{23}  pari ṣya suvāno: avyayaṃ rathe na varmāvyata<BR>
RV_09.098.02.2{23}  indurabhidruṇā hito hiyāno dhārābhirakṣāḥ<BR>
RV_09.098.03.1{23}  pari ṣya suvāno akṣā induravye madacyutaḥ<BR>
RV_09.098.03.2{23}  dhārā ya ūrdhvo adhvare bhrājā naiti gavyayuḥ<BR>
RV_09.098.04.1{23}  sa hi tvaṃ deva śaśvate vasu martāya dāśuṣe<BR>
RV_09.098.04.2{23}  indo sahasriṇaṃ rayiṃ śatātmānaṃ vivāsasi<BR>
RV_09.098.05.1{23}  vayaṃ te asya vṛtrahan vaso vasvaḥ puruspṛhaḥ<BR>
RV_09.098.05.2{23}  ni nediṣṭhatamā iṣaḥ syāma sumnasyādhrigo<BR>
RV_09.098.06.1{23}  dviryaṃ pañca svayaśasaṃ svasāro adrisaṃhatam<BR>
RV_09.098.06.2{23}  priyamindrasya kāmyaṃ prasnāpayantyūrmiṇam<BR>
RV_09.098.07.1{24}  pari tyaṃ haryataṃ hariṃ babhruṃ punanti vāreṇa<BR>
RV_09.098.07.2{24}  yo devān viśvānit pari madena saha gachati<BR>
RV_09.098.08.1{24}  asya vo hyavasā pānto dakṣasādhanam<BR>
RV_09.098.08.2{24}  yaḥ sūriṣu śravobṛhad dadhe svarṇa haryataḥ<BR>
RV_09.098.09.1{24}  sa vāṃ yajñeṣu mānavī indurjaniṣṭa rodasī<BR>
RV_09.098.09.2{24}  devo devī giriṣṭhā asredhan taṃ tuviṣvaṇi<BR>
RV_09.098.10.1{24}  indrāya soma pātave vṛtraghne pari ṣicyase<BR>
RV_09.098.10.2{24}  nare ca dakṣiṇāvate devāya sadanāsade<BR>
RV_09.098.11.1{24}  te pratnāso vyuṣṭiṣu somāḥ pavitre akṣaran<BR>
RV_09.098.11.2{24}  apaprothantaḥ sanutarhuraścitaḥ prātastānapracetasaḥ<BR>
RV_09.098.12.1{24}  taṃ sakhāyaḥ purorucaṃ yūyaṃ vayaṃ ca sūrayaḥ<BR>
RV_09.098.12.2{24}  aśyāma vājagandhyaṃ sanema vājapastyam<BR>
<BR>
RV_09.099.01.1{25}  ā haryatāya dhṛṣṇave dhanustanvanti pauṃsyam<BR>
RV_09.099.01.2{25}  śukrāṃvayantyasurāya nirṇijaṃ vipāmagre mahīyuvaḥ<BR>
RV_09.099.02.1{25}  adha kṣapā pariṣkṛto vājānabhi pra gāhate<BR>
RV_09.099.02.2{25}  yadī vivasvato dhiyo hariṃ hinvanti yātave<BR>
RV_09.099.03.1{25}  tamasya marjayāmasi mado ya indrapātamaḥ<BR>
RV_09.099.03.2{25}  yaṃ gāva āsabhirdadhuḥ purā nūnaṃ ca sūrayaḥ<BR>
RV_09.099.04.1{25}  taṃ gāthayā purāṇyā punānamabhyanūṣata<BR>
RV_09.099.04.2{25}  uto kṛpantadhītayo devānāṃ nāma bibhratīḥ<BR>
RV_09.099.05.1{25}  tamukṣamāṇamavyaye vāre punanti dharṇasim<BR>
RV_09.099.05.2{25}  dūtaṃ na pūrvacittaya ā śāsate manīṣiṇaḥ<BR>
RV_09.099.06.1{26}  sa punāno madintamaḥ somaścamūṣu sīdati<BR>
RV_09.099.06.2{26}  paśau na reta ādadhat patirvacasyate dhiyaḥ<BR>
RV_09.099.07.1{26}  sa mṛjyate sukarmabhirdevo devebhyaḥ sutaḥ<BR>
RV_09.099.07.2{26}  vide yadāsu sandadirmahīrapo vi gāhate<BR>
RV_09.099.08.1{26}  suta indo pavitra ā nṛbhiryato vi nīyase<BR>
RV_09.099.08.2{26}  indrāya matsarintamaścamūṣvā ni ṣīdasi<BR>
<BR>
RV_09.100.01.1{27}  abhī navante adruhaḥ priyamindrasya kāmyam<BR>
RV_09.100.01.2{27}  vatsaṃ na pūrva āyuni jātaṃ rihanti mātaraḥ<BR>
RV_09.100.02.1{27}  punāna indavā bhara soma dvibarhasaṃ rayim<BR>
RV_09.100.02.2{27}  tvaṃ vasūnipuṣyasi viśvāni dāśuṣo gṛhe<BR>
RV_09.100.03.1{27}  tvaṃ dhiyaṃ manoyujaṃ sṛjā vṛṣṭiṃ na tanyatuḥ<BR>
RV_09.100.03.2{27}  tvaṃ vasūni pārthivā divyā ca soma puṣyasi<BR>
RV_09.100.04.1{27}  pari te jigyuṣo yathā dhārā sutasya dhāvati<BR>
RV_09.100.04.2{27}  raṃhamāṇāvyavyayaṃ vāraṃ vājīva sānasiḥ<BR>
RV_09.100.05.1{27}  kratve dakṣāya naḥ kave pavasva soma dhārayā<BR>
RV_09.100.05.2{27}  indrāya pātave suto mitrāya varuṇāya ca<BR>
RV_09.100.06.1{28}  pavasva vājasātamaḥ pavitre dhārayā sutaḥ<BR>
RV_09.100.06.2{28}  indrāya somaviṣṇave devebhyo madhumattamaḥ<BR>
RV_09.100.07.1{28}  tvāṃ rihanti mātaro hariṃ pavitre adruhaḥ<BR>
RV_09.100.07.2{28}  vatsaṃ jātaṃna dhenavaḥ pavamāna vidharmaṇi<BR>
RV_09.100.08.1{28}  pavamāna mahi śravaścitrebhiryāsi raśmibhiḥ<BR>
RV_09.100.08.2{28}  śardhan tamāṃsi jighnase viśvāni dāśuṣo gṛhe<BR>
RV_09.100.09.1{28}  tvaṃ dyāṃ ca mahivrata pṛthivīṃ cāti jabhriṣe<BR>
RV_09.100.09.2{28}  prati drāpimamuñcathāḥ pavamāna mahitvanā<BR>
<BR>
RV_09.101.01.1{01}  purojitī vo andhasaḥ sutāya mādayitnave<BR>
RV_09.101.01.2{01}  apa śvānaṃ śnathiṣṭana sakhāyo dīrghajihvyam<BR>
RV_09.101.02.1{01}  yo dhārayā pāvakayā pariprasyandate sutaḥ<BR>
RV_09.101.02.2{01}  induraśvo na kṛtvyaḥ<BR>
RV_09.101.03.1{01}  taṃ duroṣamabhī naraḥ somaṃ viśvācyā dhiyā<BR>
RV_09.101.03.2{01}  yajñaṃ hinvantyadribhiḥ<BR>
RV_09.101.04.1{01}  sutāso madhumattamāḥ somā indrāya mandinaḥ<BR>
RV_09.101.04.2{01}  pavitravantoakṣaran devān gachantu vo madāḥ<BR>
RV_09.101.05.1{01}  indurindrāya pavata iti devāso abruvan<BR>
RV_09.101.05.2{01}  vācas patirmakhasyate viśvasyeśāna ojasā<BR>
RV_09.101.06.1{02}  sahasradhāraḥ pavate samudro vācamīṅkhayaḥ<BR>
RV_09.101.06.2{02}  somaḥ patī rayīṇāṃ sakhendrasya dive-dive<BR>
RV_09.101.07.1{02}  ayaṃ pūṣā rayirbhagaḥ somaḥ punāno arṣati<BR>
RV_09.101.07.2{02}  patirviśvasya bhūmano vyakhyad rodasī ubhe<BR>
RV_09.101.08.1{02}  samu priyā anūṣata gāvo madāya ghṛṣvayaḥ<BR>
RV_09.101.08.2{02}  somāsaḥ kṛṇvate pathaḥ pavamānāsa indavaḥ<BR>
RV_09.101.09.1{02}  ya ojiṣṭhastamā bhara pavamana śravāyyam<BR>
RV_09.101.09.2{02}  yaḥ pañcacarṣaṇīrabhi rayiṃ yena vanāmahai<BR>
RV_09.101.10.1{02}  somāḥ pavanta indavo 'smabhyaṃ gātuvittamaḥ<BR>
RV_09.101.10.2{02}  mitrāḥ suvānā arepasaḥ svādhyaḥ svarvidaḥ<BR>
RV_09.101.11.1{03}  suṣvāṇāso vyadribhiścitānā goradhi tvaci<BR>
RV_09.101.11.2{03}  iṣamasmabhyamabhitaḥ samasvaran vasuvidaḥ<BR>
RV_09.101.12.1{03}  ete pūtā vipaścitaḥ somāso dadhyāśiraḥ<BR>
RV_09.101.12.2{03}  sūryāso na darśatāso jigatnavo dhruvā ghṛte<BR>
RV_09.101.13.1{03}  pra sunvānasyāndhaso marto na vṛta tad vacaḥ<BR>
RV_09.101.13.2{03}  apa śvānamarādhasaṃ hatā makhaṃ na bhṛgavaḥ<BR>
RV_09.101.14.1{03}  ā jāmiratke avyata bhuje na putra oṇyoḥ<BR>
RV_09.101.14.2{03}  sarajjāro na yoṣaṇāṃ varo na yonimāsadam<BR>
RV_09.101.15.1{03}  sa vīro dakṣasādhano vi yastastambha rodasī<BR>
RV_09.101.15.2{03}  hariḥ pavitre avyata vedhā na yonimāsadam<BR>
RV_09.101.16.1{03}  avyo vārebhiḥ pavate somo gavye adhi tvaci<BR>
RV_09.101.16.2{03}  kanikradad vṛṣā haririndrasyābhyeti niṣkṛtam<BR>
<BR>
RV_09.102.01.1{04}  krāṇā śiśurmahīnāṃ hinvannṛtasya dīdhitim<BR>
RV_09.102.01.2{04}  viśvāpari priyā bhuvadadha dvitā<BR>
RV_09.102.02.1{04}  upa tritasya pāṣyorabhakta yad guhā padam<BR>
RV_09.102.02.2{04}  yajñasya sapta dhāmabhiradha priyam<BR>
RV_09.102.03.1{04}  trīṇi tritasya dhārayā pṛṣṭheṣverayā rayim<BR>
RV_09.102.03.2{04}  mimīte asya yojanā vi sukratuḥ<BR>
RV_09.102.04.1{04}  jajñānaṃ sapta mātaro vedhāmaśāsata śriye<BR>
RV_09.102.04.2{04}  ayaṃ dhruvo rayīṇāṃ ciketa yat<BR>
RV_09.102.05.1{04}  asya vrate sajoṣaso viśve devāso adruhaḥ<BR>
RV_09.102.05.2{04}  spārhā bhavanti rantayo juṣanta yat<BR>
RV_09.102.06.1{05}  yamī garbham ṛtāvṛdho dṛśe cārumajījanan<BR>
RV_09.102.06.2{05}  kaviṃ maṃhiṣṭhamadhvare puruspṛham<BR>
RV_09.102.07.1{05}  samīcīne abhi tmanā yahvī ṛtasya mātarā<BR>
RV_09.102.07.2{05}  tanvānā yajñamānuṣag yadañjate<BR>
RV_09.102.08.1{05}  kratvā śukrebhirakṣabhir{ṛ}ṇorapa vrajaṃ divaḥ<BR>
RV_09.102.08.2{05}  hinvannṛtasya dīdhitiṃ prādhvare<BR>
<BR>
RV_09.103.01.1{06}  pra punānāya vedhase somāya vaca udyatam<BR>
RV_09.103.01.2{06}  bhṛtiṃ na bharā matibhirjujoṣate<BR>
RV_09.103.02.1{06}  pari vārāṇyavyayā gobhirañjāno arṣati<BR>
RV_09.103.02.2{06}  trī ṣadhasthā punānaḥ kṛṇute hariḥ<BR>
RV_09.103.03.1{06}  pari kośaṃ madhuścutamavyaye vāre arṣati<BR>
RV_09.103.03.2{06}  abhi vāṇīr{ṛ}ṣīṇāṃ sapta nūṣata<BR>
RV_09.103.04.1{06}  pari ṇetā matīnāṃ viśvadevo adābhyaḥ<BR>
RV_09.103.04.2{06}  somaḥ punānaścamvorviśad dhariḥ<BR>
RV_09.103.05.1{06}  pari daivīranu svadhā indreṇa yāhi saratham<BR>
RV_09.103.05.2{06}  punāno vāghad vāghadbhiramartyaḥ<BR>
RV_09.103.06.1{06}  pari saptirna vājayurdevo devebhyaḥ sutaḥ<BR>
RV_09.103.06.2{06}  vyānaśiḥ pavamāno vi dhāvati<BR>
RV_09.104.01.1{07}  sakhāya ā ni śīdata punānāya pra gāyata<BR>
RV_09.104.01.2{07}  śiśuṃ na yajñaiḥ pari bhūṣata śriye<BR>
RV_09.104.02.1{07}  samī vatsaṃ na mātṛbhiḥ sṛjatā gayasādhanam<BR>
RV_09.104.02.2{07}  devāvyammadamabhi dviśavasam<BR>
RV_09.104.03.1{07}  punātā dakṣasādhanaṃ yathā śardhāya vītaye<BR>
RV_09.104.03.2{07}  yathā mitrāya varuṇāya śantamaḥ<BR>
RV_09.104.04.1{07}  asmabhyaṃ tvā vasuvidamabhi vāṇīranūṣata<BR>
RV_09.104.04.2{07}  gobhiṣ ṭe varṇamabhi vāsayāmasi<BR>
RV_09.104.05.1{07}  sa no madānāṃ pata indo devapsarā asi<BR>
RV_09.104.05.2{07}  sakheva sakhye gātuvittamo bhava<BR>
RV_09.104.06.1{07}  sanemi kṛdhyasmadā rakṣasaṃ kaṃ cidatriṇam<BR>
RV_09.104.06.2{07}  apādevaṃ dvayumaṃho yuyodhi naḥ<BR>
<BR>
RV_09.105.01.1{08}  taṃ vaḥ sakhāyo madāya punānamabhi gāyata<BR>
RV_09.105.01.2{08}  śiśuṃ na yajñaiḥ svadayanta gūrtibhiḥ<BR>
RV_09.105.02.1{08}  saṃ vatsa iva mātṛbhirindurhinvāno ajyate<BR>
RV_09.105.02.2{08}  devāvīrmadomatibhiḥ pariṣkṛtaḥ<BR>
RV_09.105.03.1{08}  ayaṃ dakṣāya sādhano 'yaṃ śardhāya vītaye<BR>
RV_09.105.03.2{08}  ayaṃ devebhyo madhumattamaḥ sutaḥ<BR>
RV_09.105.04.1{08}  goman na indo aśvavat sutaḥ sudakṣa dhanva<BR>
RV_09.105.04.2{08}  śuciṃ te varṇamadhi goṣu dīdharam<BR>
RV_09.105.05.1{08}  sa no harīṇāṃ pata indo devapsarastamaḥ<BR>
RV_09.105.05.2{08}  sakheva sakhye naryo ruce bhava<BR>
RV_09.105.06.1{08}  sanemi tvamasmadānadevaṃ kaṃ cidatriṇam<BR>
RV_09.105.06.2{08}  sāhvānindo pari bādho apa dvayum<BR>
<BR>
RV_09.106.01.1{09}  indramacha sutā ime vṛṣaṇaṃ yantu harayaḥ<BR>
RV_09.106.01.2{09}  śruṣṭī jātāsa indavaḥ svarvidaḥ<BR>
RV_09.106.02.1{09}  ayaṃ bharāya sānasirindrāya pavate sutaḥ<BR>
RV_09.106.02.2{09}  somo jaitrasyacetati yathā vide<BR>
RV_09.106.03.1{09}  asyedindro madeṣvā grābhaṃ gṛbhṇīta sānasim<BR>
RV_09.106.03.2{09}  vajraṃca vṛṣaṇaṃ bharat samapsujit<BR>
RV_09.106.04.1{09}  pra dhanvā soma jāgṛvirindrāyendo pari srava<BR>
RV_09.106.04.2{09}  dyumantaṃ śuṣmamā bharā svarvidam<BR>
RV_09.106.05.1{09}  indrāya vṛṣaṇaṃ madaṃ pavasva viśvadarśataḥ<BR>
RV_09.106.05.2{09}  sahasrayāmā pathikṛd vicakṣaṇaḥ<BR>
RV_09.106.06.1{10}  asmabhyaṃ gātuvittamo devebhyo madhumattamaḥ<BR>
RV_09.106.06.2{10}  sahasraṃ yāhipathibhiḥ kanikradat<BR>
RV_09.106.07.1{10}  pavasva devavītaya indo dhārābhirojasā<BR>
RV_09.106.07.2{10}  ā kalaśaṃ madhumān soma naḥ sadaḥ<BR>
RV_09.106.08.1{10}  tava drapsā udapruta indraṃ madāya vāvṛdhuḥ<BR>
RV_09.106.08.2{10}  tvāṃ devāso amṛtāya kaṃ papuḥ<BR>
RV_09.106.09.1{10}  ā naḥ sutāsa indavaḥ punānā dhāvatā rayim<BR>
RV_09.106.09.2{10}  vṛṣṭidyāvorītyāpaḥ svarvidaḥ<BR>
RV_09.106.10.1{10}  somaḥ punāna ūrmiṇāvyo vāraṃ vi dhāvati<BR>
RV_09.106.10.2{10}  agre vācaḥpavamānaḥ kanikradat<BR>
RV_09.106.11.1{11}  dhībhirhinvanti vājinaṃ vane krīḷantamatyavim<BR>
RV_09.106.11.2{11}  abhi tripṛṣṭhaṃ matayaḥ samasvaran<BR>
RV_09.106.12.1{11}  asarji kalaśānabhi mīḷhe saptirna vājayuḥ<BR>
RV_09.106.12.2{11}  punāno vācaṃ janayannasiṣyadat<BR>
RV_09.106.13.1{11}  pavate haryato harirati hvarāṃsi raṃhyā<BR>
RV_09.106.13.2{11}  abhyarṣan stotṛbhyo vīravad yaśaḥ<BR>
RV_09.106.14.1{11}  ayā pavasva devayurmadhordhārā asṛkṣata<BR>
RV_09.106.14.2{11}  rebhan pavitramparyeṣi viśvataḥ<BR>
<BR>
RV_09.107.01.1{12}  parīto ṣiñcatā sutaṃ somo ya uttamaṃ haviḥ<BR>
RV_09.107.01.2{12}  dadhanvānyo naryo apsvantarā suṣāva somamadribhiḥ<BR>
RV_09.107.02.1{12}  nūnaṃ punāno 'vibhiḥ pari sravādabdhaḥ surabhintaraḥ<BR>
RV_09.107.02.2{12}  sute cit tvāpsu madāmo andhasā śrīṇanto gobhiruttaram<BR>
RV_09.107.03.1{12}  pari suvānaścakṣase devamādanaḥ kraturindurvicakṣaṇaḥ<BR>
RV_09.107.04.1{12}  punānaḥ soma dhārayāpo vasāno arṣasi<BR>
RV_09.107.04.2{12}  ā ratnadhā yonimṛtasya sīdasyutso deva hiraṇyayaḥ<BR>
RV_09.107.05.1{12}  duhāna ūdhardivyaṃ madhu priyaṃ pratnaṃ sadhasthamāsadat<BR>
RV_09.107.05.2{12}  āpṛchyaṃ dharuṇaṃ vājyarṣati nṛbhirdhūto vicakṣaṇaḥ<BR>
RV_09.107.06.1{13}  punānaḥ soma jāgṛviravyo vāre pari priyaḥ<BR>
RV_09.107.06.2{13}  tvaṃ viproabhavo 'ṅgirastamo madhvā yajñaṃ mimikṣa naḥ<BR>
RV_09.107.07.1{13}  somo mīḍhvān pavate gātuvittama ṛṣirvipro vicakṣaṇaḥ<BR>
RV_09.107.07.2{13}  tvaṃ kavirabhavo devavītama ā sūryaṃ rohayo divi<BR>
RV_09.107.08.1{13}  soma u ṣuvāṇaḥ sotṛbhiradhi ṣṇubhiravīnām<BR>
RV_09.107.08.2{13}  aśvayevaharita yāti dhārayā mandrayā yāti dhārayā<BR>
RV_09.107.09.1{13}  anūpe gomān gobhirakṣāḥ somo dugdhābhirakṣāḥ<BR>
RV_09.107.09.2{13}  samudraṃ na saṃvaraṇānyagman mandī madāya tośate<BR>
RV_09.107.10.1{13}  ā soma suvāno adribhistiro vārāṇyavyayā<BR>
RV_09.107.10.2{13}  jano na puri camvorviśad dhariḥ sado vaneṣu dadhiṣe<BR>
RV_09.107.11.1{14}  sa māmṛje tiro aṇvāni meṣyo mīḷhe saptirna vajayuḥ<BR>
RV_09.107.11.2{14}  anumādyaḥ pavamāno manīṣibhiḥ somo viprebhir{ṛ}kvabhiḥ<BR>
RV_09.107.12.1{14}  pra soma devavītaye sindhurna pipye arṇasā aṃśoḥ payasāmadiro na jāgṛvirachā kośaṃ madhuścutam<BR>
RV_09.107.13.1{14}  ā haryato arjune atke avyata priyaḥ sūnurna marjyaḥ<BR>
RV_09.107.13.2{14}  tamīṃ hinvantyapaso yathā rathaṃ nadīṣvā gabhastyoḥ<BR>
RV_09.107.14.1{14}  abhi somāsa āyavaḥ pavante madyaṃ madam<BR>
RV_09.107.14.2{14}  samudrasyādhi viṣṭapi manīṣiṇo matsarāsaḥ svarvidaḥ<BR>
RV_09.107.15.1{14}  tarat samudraṃ pavamāna ūrmiṇā rājā deva ṛtaṃ bṛhat<BR>
RV_09.107.15.2{14}  arṣan mitrasya varuṇasya dharmaṇā pra hinvāna ṛtaṃ bṛhat<BR>
RV_09.107.16.1{15}  nṛbhiryemāno haryato vicakṣaṇo rājā devaḥ samudriyaḥ<BR>
RV_09.107.17.1{15}  indrāya pavate madaḥ somo marutvate sutaḥ<BR>
RV_09.107.17.2{15}  sahasradhāro atyavyamarṣati tamīṃ mṛjantyāyavaḥ<BR>
RV_09.107.18.1{15}  punānaścamū janayan matiṃ kaviḥ somo deveṣu raṇyati<BR>
RV_09.107.18.2{15}  apo vasānaḥ pari gobhiruttaraḥ sīdan vaneṣvavyata<BR>
RV_09.107.19.1{15}  tavāhaṃ soma rāraṇa sakhya indo dive-dive<BR>
RV_09.107.19.2{15}  purūṇi babhro ni caranti māmava paridhīnrati tānihi<BR>
RV_09.107.20.1{15}  utāhaṃ naktamuta soma te divā sakhyāya babhra ūdhani<BR>
RV_09.107.20.2{15}  ghṛṇā tapantamati sūryaṃ paraḥ śakunā iva paptima<BR>
RV_09.107.21.1{16}  mṛjyamānaḥ suhastya samudre vācaminvasi<BR>
RV_09.107.21.2{16}  rayiṃ piśangaṃ bahulaṃ puruspṛhaṃ pavamānābhyarṣasi<BR>
RV_09.107.22.1{16}  mṛjāno vāre pavamano avyaye vṛṣāva cakrado vane<BR>
RV_09.107.22.2{16}  devānāṃ soma pavamāna niṣkṛtaṃ gobhirañjāno arṣasi<BR>
RV_09.107.23.1{16}  pavasva vājasātaye 'bhi viśvāni kāvyā<BR>
RV_09.107.23.2{16}  tvaṃ samudraṃ prathamo vi dhārayo devebhyaḥ soma matsaraḥ<BR>
RV_09.107.24.1{16}  sa tū pavasva pari pārthivaṃ rajo divyā ca soma dharmabhiḥ<BR>
RV_09.107.24.2{16}  tvāṃ viprāso matibhirvicakṣaṇa śubhraṃ hinvanti dhītibhiḥ<BR>
RV_09.107.25.1{16}  pavamānā asṛkṣata pavitramati dhārayā<BR>
RV_09.107.25.2{16}  marutvanto matsarā indriyā hayā medhāmabhi prayāṃsi ca<BR>
RV_09.107.26.1{16}  apo vasānaḥ pari kośamarṣatindurhiyānaḥ sotṛbhiḥ<BR>
RV_09.107.26.2{16}  janayañ jyotirmandanā avīvaśad gāḥ kṛṇvāno na nirṇijam<BR>
<BR>
RV_09.108.01.1{17}  pavasva madhumattama indrāya soma kratuvittamo madaḥ<BR>
RV_09.108.01.2{17}  mahi dyukṣatamo madaḥ<BR>
RV_09.108.02.1{17}  yasya te pītvā vṛṣabho vṛṣāyate 'sya pītā svarvidaḥ<BR>
RV_09.108.02.2{17}  sa supraketo abhyakramīdiśo 'chā vājaṃ naitaśaḥ<BR>
RV_09.108.03.1{17}  tvaṃ hyanga daivyā pavamāna janimāni dyumattamaḥ<BR>
RV_09.108.03.2{17}  amṛtatvāya ghoṣayaḥ<BR>
RV_09.108.04.1{17}  yenā navagvo dadhyannaporṇute yena viprāsa āpire<BR>
RV_09.108.04.2{17}  devānāṃ sumne amṛtasya cāruṇo yena śravāṃsyānaśuḥ<BR>
RV_09.108.05.1{17}  eṣa sya dhārayā suto 'vyo vārebhiḥ pavate madintamaḥ<BR>
RV_09.108.05.2{17}  krīḷannūrmirapāmiva<BR>
RV_09.108.06.1{18}  ya usriyā apyā antaraśmano nirgā akṛntadojasā<BR>
RV_09.108.06.2{18}  abhivrajaṃ tatniṣe gavyamaśvyaṃ varmīva dhṛṣṇavā ruja<BR>
RV_09.108.07.1{18}  ā sotā pari ṣiñcatāśvaṃ na stomamapturaṃ rajasturam<BR>
RV_09.108.07.2{18}  vanaṛkṣamudaprutam<BR>
RV_09.108.08.1{18}  sahasradhāraṃ vṛṣabhaṃ payovṛdhaṃ priyaṃ devāya janmane<BR>
RV_09.108.08.2{18}  ṛtena ya ṛtajāto vivāvṛdhe rājā deva ṛtaṃ bṛhat<BR>
RV_09.108.09.1{18}  abhi dyumnaṃ bṛhad yaśa iṣas pate didīhi deva devayuḥ<BR>
RV_09.108.09.2{18}  vikośaṃ madhyamaṃ yuva<BR>
RV_09.108.10.1{18}  ā vacyasva sudakṣa camvoḥ suto viśāṃ vahnirna viśpatiḥ<BR>
RV_09.108.10.2{18}  vṛṣṭiṃ divaḥ pavasva rītimapāṃ jinvā gaviṣṭaye dhiyaḥ<BR>
RV_09.108.11.1{19}  etamu tyaṃ madacyutaṃ sahasradhāraṃ vṛṣabhaṃ divo duhuḥ<BR>
RV_09.108.11.2{19}  viśvā vasūni bibhratam<BR>
RV_09.108.12.1{19}  vṛṣā vi jajñe janayannamartyaḥ pratapañ jyotiṣā tamaḥ<BR>
RV_09.108.12.2{19}  sa suṣṭutaḥ kavibhirnirṇijaṃ dadhe tridhātvasya daṃsasā<BR>
RV_09.108.13.1{19}  sa sunve yo vasūnāṃ yo rāyāmānetā ya iḷānām<BR>
RV_09.108.13.2{19}  somoyaḥ sukṣitīnām<BR>
RV_09.108.14.1{19}  yasya na indraḥ pibād yasya maruto yasya vāryamaṇā bhagaḥ<BR>
RV_09.108.14.2{19}  ā yena mitrāvaruṇā karāmaha endramavase mahe<BR>
RV_09.108.15.1{19}  indrāya soma pātave nṛbhiryataḥ svāyudho madintamaḥ<BR>
RV_09.108.15.2{19}  pavasva madhumattamaḥ<BR>
RV_09.108.16.1{19}  indrasya hārdi somadhānamā viśa samudramiva sindhavaḥ<BR>
RV_09.108.16.2{19}  juṣṭo mitrāya varuṇāya vāyave divo viṣṭambha uttamaḥ <BR>
<BR>
RV_09.109.01.1{20}  pari pra dhanvendrāya soma svādur mitrāya pūṣṇe bhagāya <BR>
RV_09.109.02.1{20}  indras te soma sutasya peyāḥ kratve dakṣāya viśve ca devāḥ <BR>
RV_09.109.03.1{20}  evāmṛtāya mahe kṣayāya sa śukro arṣa divyaḥ pīyūṣaḥ <BR>
RV_09.109.04.1{20}  pavasva soma mahān samudraḥ pitā devānāṃ viśvābhi dhāma <BR>
RV_09.109.05.1{20}  śukraḥ pavasva devebhyaḥ soma dive pṛthivyai śaṃ ca prajāyai <BR>
RV_09.109.06.1{20}  divo dhartāsi śukraḥ pīyūṣaḥ satye vidharman vājī pavasva <BR>
RV_09.109.07.1{20}  pavasva soma dyumnī sudhāro mahām avīnām anu pūrvyaḥ <BR>
RV_09.109.08.1{20}  nṛbhir yemāno jajñānaḥ pūtaḥ kṣarad viśvāni mandraḥ svarvit <BR>
RV_09.109.09.1{20}  induḥ punānaḥ prajām urāṇaḥ karad viśvāni draviṇāni naḥ <BR>
RV_09.109.10.1{20}  pavasva soma kratve dakṣāyāśvo na nikto vājī dhanāya <BR>
RV_09.109.11.1{21}  taṃ te sotāro rasam madāya punanti somam mahe dyumnāya <BR>
RV_09.109.12.1{21}  śiśuṃ jajñānaṃ harim mṛjanti pavitre somaṃ devebhya indum <BR>
RV_09.109.13.1{21}  induḥ paviṣṭa cārur madāyāpām upasthe kavir bhagāya <BR>
RV_09.109.14.1{21}  bibharti cārv indrasya nāma yena viśvāni vṛtrā jaghāna <BR>
RV_09.109.15.1{21}  pibanty asya viśve devāso gobhiḥ śrītasya nṛbhiḥ sutasya <BR>
RV_09.109.16.1{21}  pra suvāno akṣāḥ sahasradhāras tiraḥ pavitraṃ vi vāram avyam <BR>
RV_09.109.17.1{21}  sa vājy akṣāḥ sahasraretā adbhir mṛjāno gobhiḥ śrīṇānaḥ <BR>
RV_09.109.18.1{21}  pra soma yāhīndrasya kukṣā nṛbhir yemāno adribhiḥ sutaḥ <BR>
RV_09.109.19.1{21}  asarji vājī tiraḥ pavitram indrāya somaḥ sahasradhāraḥ <BR>
RV_09.109.20.1{21}  añjanty enam madhvo rasenendrāya vṛṣṇa indum madāya <BR>
RV_09.109.21.1{21}  devebhyas tvā vṛthā pājase 'po vasānaṃ harim mṛjanti <BR>
RV_09.109.22.1{21}  indur indrāya tośate ni tośate śrīṇann ugro riṇann apaḥ <BR>
<BR>
RV_09.110.01.1{22}  paryū ṣu pra dhanva vājasātaye pari vṛtrāṇi sakṣaṇiḥ<BR>
RV_09.110.01.2{22}  dviṣastaradhyā ṛṇayā na īyase<BR>
RV_09.110.02.1{22}  anu hi tvā sutaṃ soma madāmasi mahe samaryarājye<BR>
RV_09.110.02.2{22}  vājānabhi pavamāna pra gāhase<BR>
RV_09.110.03.1{22}  ajījano hi pavamāna sūryaṃ vidhāre śakmanā payaḥ<BR>
RV_09.110.03.2{22}  gojīrayā raṃhamānaḥ purandhyā<BR>
RV_09.110.04.1{22}  ajījano amṛta martyeṣvā ṛtasya dharmannamṛtasya cāruṇaḥ<BR>
RV_09.110.04.2{22}  sadāsaro vājamachā saniṣyadat<BR>
RV_09.110.05.1{22}  abhy-abhi hi śravasā tatardithotsaṃ na kaṃ cijjanapānamakṣitam<BR>
RV_09.110.05.2{22}  śaryābhirna bharamāṇo gabhastyoḥ<BR>
RV_09.110.06.1{22}  ādīṃ ke cit paśyamānāsa āpyaṃ vasuruco divyā abhyanūṣata<BR>
RV_09.110.06.2{22}  vāraṃ na devaḥ savitā vyūrṇute<BR>
RV_09.110.07.1{23}  tve soma prathamā vṛktabarhiṣo mahe vājāya śravase dhiyandadhuḥ<BR>
RV_09.110.07.2{23}  sa tvaṃ no vīra vīryāya codaya<BR>
RV_09.110.08.1{23}  divaḥ pīyūṣaṃ pūrvyaṃ yadukthyaṃ maho gāhād diva āniradhukṣata<BR>
RV_09.110.08.2{23}  indramabhi jāyamānaṃ samasvaran<BR>
RV_09.110.09.1{23}  adha yadime pavamāna rodasī imā ca viśvā bhuvanābhi majmanā<BR>
RV_09.110.09.2{23}  yūthe na niṣṭhā vṛṣabho vi tiṣṭhase<BR>
RV_09.110.10.1{23}  somaḥ punāno avyaye vāre śiśurna krīḷan pavamāno akṣāḥ<BR>
RV_09.110.10.2{23}  sahasradhāraḥ śatavāja induḥ<BR>
RV_09.110.11.1{23}  eṣa punāno madhumān ṛtāvendrāyenduḥ pavate svādurūrmiḥ<BR>
RV_09.110.11.2{23}  vājasanirvarivovid vayodhāḥ<BR>
RV_09.110.12.1{23}  sa pavasva sahamānaḥ pṛtanyūn sedhan rakṣāṃsyapa durgahāṇi<BR>
RV_09.110.12.2{23}  svāyudhaḥ sāsahvān soma śatrūn<BR>
<BR>
RV_09.111.01.1{24}  ayā rucā hariṇyā punāno viśvā dveṣāṃsi tarati svayugvabhiḥ sūro na svayugvabhiḥ dhārā sutasya rocate punāno aruṣo hariḥ<BR>
RV_09.111.01.2{24}  viśvā yad rūpā pariyāty ṛkvabhiḥ saptāsyebhir{ṛ}kvabhiḥ<BR>
RV_09.111.02.1{24}  tvaṃ tyat paṇīnāṃ vido vasu saṃ mātṛbhirmarjayasi sva ā dama ṛtasya dhītibhirdame parāvato na sāma tad yatrāraṇanti dhītayaḥ<BR>
RV_09.111.02.2{24}  tridhātubhiraruṣībhirvayo dadhe rocamāno vayo dadhe<BR>
RV_09.111.03.1{24}  pūrvāmanu pradiśaṃ yāti cekitat saṃ raśmibhiryatate darśato ratho daivyo darśato rathaḥ agmannukthāni pauṃsyendraṃ jaitrāya harṣayan<BR>
RV_09.111.03.2{24}  vajraśca yad bhavatho anapacyutāsamatsvanapacyutā<BR>
<BR>
RV_09.112.01.1{25}  nānānaṃ vā u no dhiyo vi vratāni janānām<BR>
RV_09.112.01.2{25}  takṣā riṣṭaṃ rutaṃ bhiṣag brahmā sunvantamichatīndrāyendo pari srava<BR>
RV_09.112.02.1{25}  jaratībhiroṣadhībhiḥ parṇebhiḥ śakunānām<BR>
RV_09.112.02.2{25}  kārmāro aśmabhirdyubhirhiraṇyavantamichatīndrāyendo pari srava<BR>
RV_09.112.03.1{25}  kārurahaṃ tato bhiṣagupalaprakṣiṇī nanā<BR>
RV_09.112.03.2{25}  nānādhiyovasūyavo 'nu gā iva tasthimendrāyendo pari srava<BR>
RV_09.112.04.1{25}  aśvo voḷhā sukhaṃ rathaṃ hasanāmupamantriṇaḥ<BR>
RV_09.112.04.2{25}  śepo romaṇvantau bhedau vārin maṇḍūka ichatīndrāyendo pari srava<BR>
<BR>
RV_09.113.01.1{26}  śaryaṇāvati somamindraḥ pibatu vṛtrahā<BR>
RV_09.113.01.2{26}  balaṃ dadhāna ātmani kariṣyan vīryaṃ mahadindrāyendo pari srava<BR>
RV_09.113.02.1{26}  ā pavasva diśāṃ pata ārjīkāt soma mīḍhvaḥ<BR>
RV_09.113.02.2{26}  ṛtavākena satyena śraddhayā tapasā suta indrāyendo pari srava<BR>
RV_09.113.03.1{26}  parjanyavṛddhaṃ mahiṣaṃ taṃ sūryasya duhitābharat<BR>
RV_09.113.03.2{26}  taṃ gandharvāḥ pratyagṛbhṇan taṃ some rasamādadhurindrāyendopari srava<BR>
RV_09.113.04.1{26}  ṛtaṃ vadannṛtadyumna satyaṃ vadan satyakarman<BR>
RV_09.113.04.2{26}  śraddhāṃ vadan soma rājan dhātrā soma pariṣkṛta indrāyendo pari srava<BR>
RV_09.113.05.1{26}  satyamugrasya bṛhataḥ saṃ sravanti saṃsravāḥ<BR>
RV_09.113.05.2{26}  saṃ yanti rasino rasāḥ punāno brahmaṇā hara indrāyendo pari srava<BR>
RV_09.113.06.1{27}  yatra brahmā pavamāna chandasyāṃ vācaṃ vadan<BR>
RV_09.113.06.2{27}  grāvṇā some mahīyate somenānandaṃ janayannindrāyendo pari srava<BR>
RV_09.113.07.1{27}  yatra jyotirajasraṃ yasmin loke svarhitam<BR>
RV_09.113.07.2{27}  tasmin māṃ dhehi pavamānāmṛte loke akṣita indrāyendo pari srava<BR>
RV_09.113.08.1{27}  yatra rājā vaivasvato yatrāvarodhanaṃ divaḥ<BR>
RV_09.113.08.2{27}  yatrāmūryahvatīrāpastatra māmamṛtaṃ kṛdhīndrāyendo pari srava<BR>
RV_09.113.09.1{27}  yatrānukāmaṃ caraṇaṃ trināke tridive divaḥ<BR>
RV_09.113.09.2{27}  lokā yatra jyotiṣmantastatra māmamṛtaṃ kṛdhīndrāyendo pari srava<BR>
RV_09.113.10.1{27}  yatra kāmā nikāmāśca yatra bradhnasya viṣṭapam<BR>
RV_09.113.10.2{27}  svadhā ca yatra tṛptiśca tatra māmamṛtaṃ kṛdhīndrāyendo parisrava<BR>
RV_09.113.11.1{27}  yatrānandāśca modāśca mudaḥ pramuda āsate<BR>
RV_09.113.11.2{27}  kāmasya yatrāptāḥ kāmāstatra māmamṛtaṃ kṛdhīndrāyendo pari srava<BR>
<BR>
RV_09.114.01.1{28}  ya indoḥ pavamānasyānu dhāmānyakramīt<BR>
RV_09.114.01.2{28}  tamāhuḥ suprajā iti yaste somāvidhan mana indrāyendo pari srava<BR>
RV_09.114.02.1{28}  ṛṣe mantrakṛtāṃ stomaiḥ kaśyapodvardhayan giraḥ<BR>
RV_09.114.02.2{28}  somaṃnamasya rājānaṃ yo jajñe vīrudhāṃ patirindrāyendo parisrava<BR>
RV_09.114.03.1{28}  sapta diśo nānāsūryāḥ sapta hotāra ṛtvijaḥ<BR>
RV_09.114.03.2{28}  devā ādityā ye sapta tebhiḥ somābhi rakṣa na indrayendo pari srava<BR>
RV_09.114.04.1{28}  yat te rājañchṛtaṃ havistena somābhi rakṣa naḥ<BR>
RV_09.114.04.2{28}  arātīvā mā nastārīn mo ca naḥ kiṃ canāmamadindrāyendo parisrava<BR>
<BR>
<BR>
<BR>
</body></html>
